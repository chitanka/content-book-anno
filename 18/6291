	Татяна Полякова е сред трите най-продавани руски писателки. Изпод талантливото й перо са излезли над 30 книги, чийто общ тираж само в Русия надхвърля 10 милиона екземпляра. Героините на Полякова имат различни имена, различни професии и са на различна възраст. Но образът им е един и същ — на съвременна интелигентна авантюристка-детектив.

	Младата учителка Варвара Салтикова става случайна жертва на сблъсък между мафиотските структури в родния си град. След като оцелява по чудо, тя открива у себе си странна дарба. Това заличава желанието й за самоубийство и Варя се заема да отмъсти лично на похитителите си. Списъкът й е дълъг: Монаха, Тати, Клим и вярната им охрана. Но може ли справедливостта да възтържествува по законите на джунглата? Варя хвърля камък в блатото на подземния свят и сама скача след него. Ала има ли изплуване оттам — особено когато се намеси любовта?