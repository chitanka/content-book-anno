	Понякога приказките се сбъдват…
	Фей О’Нийл е самотна майка с две деца и няма време за вълшебни приказки. Няма време за съмнения, страхове или мечти. Трябва да организира живота си наново, затова се премества в Лондон с двете си деца. Настанява се в апартамент в стара викторианска къща, който е прекалено хубав за цената, срещу която го наема. Защото в къщата не всичко е така спокойно, както изглежда на пръв поглед… Странни малки светлинки се появяват в стаята на децата й нощем. Възрастната дама от горния етаж — собственичка на къщата, вярва, че е истинската Уенди от книгата за Питър Пан. Съседът й от приземния апартамент Джак е изключително привлекателен професор по физика, който очарова както децата, така и жените. Той й припомня, че звездите не са само обекти за изследване — понякога те показват истинския път на човека и му открехват завесата пред магическото и приказното. Това прави живота по-хубав — вълнуващ и пълноценен. И дава отговори на някои трудни въпроси…
	Дали светлинките всъщност не са истински феи? Възможно ли е старата дама наистина да е Уенди на Питър Пан? Ще успее ли Джак да възстанови вярата на Фей в самата нея и в любовта?
	„Втората звезда надясно…“ ни връща в дните, когато сме вярвали в приказки, и ни кара отново да повярваме в магията на любовта, в това, че няма непостижими мечти и че никоя болка не е прекалено силна, за да не може да бъде изцелена. И ако сме достатъчно смели, можем да поемем към втората звезда надясно… още сега.
C>
	В тази история създадох двойствен свят: реален и фантастичен. Наука и магия. Ключът към всички тях е силата на вярата.
@	Мери Алис Монро
C$
	Мери Алис Монро е автор на петнайсет книги — романи, нехудожествена литература и детски книги. В България е известна с бестселъра си „Дъщерята на пеперудите“. Мери Алис е чест лектор на литературни фестивали и обществени събития и активен член в редица природозащитни организации. Има бакалавърска степен по азиатски култури и японски език и магистратура по педагогика. След преместването си във Вашингтон Мери Алис се отдава на детската си мечта — да пише. И оттогава не е спирала.
