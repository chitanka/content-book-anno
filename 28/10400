	Франсоа Мориак, член на Френската академия, е един от най-известните френски съвременни писатели, започнал своето творчество още от началото на нашия век. Макар и убеден католик, Мориак не може да отмине уродливостта на капиталистическото общество и описва действителността такава, каквато е. Той е тънък психолог, умее с няколко само щрихи да предаде прехода в настроението на своите герои, да създаде с най-пестеливи средства жив образ. Наред с бичуването на пороците на буржоазията, в същото време той проявява повишен интерес към всичко болно в човешкото съзнание и почти във всяка негова книга има герои или с физически недостатъци, или с ужасни морални качества.
	„Мърльо“ е затрогващ разказ за краткия, изпълнен само с горчилка живот на едно дете, върху което майката излива с най-безчовечна жестокост всичката си омраза към своя уродлив съпруг и ненавистната си свекърва и болезнената мъка по своя похабен — поради сключения по сметка брак — живот.
	Образът на Мърльо дълго ще остане в съзнанието на читателите.
