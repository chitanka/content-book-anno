	Луси прекарва лятната ваканция при леля си Сара в калифорнийското градче Самър Ривър. На купон у местния красавец Тристън тя едва не е изнасилена. Спасява я привлекателният Мейсън, който се превръща в неин ангел хранител. На следващия ден Тристън изчезва безследно. Носят се слухове, че е станал жертва на провалена сделка с дрога, но трупът му така и не е намерен.
	Тринадесет години по-късно Луси се завръща в Самър Ривър за погребението на леля си. С течение на времето много неща са се променили, но не и чувствата й към Мейсън. Младата жена е влюбена в своя ангел хранител, който има частна агенция за разкриване на тежки престъпления. Той също не е безразличен към нея.
	Двамата случайно откриват останките на Тристън, докато ремонтират камината на Сара. Но и още някой знае за извършеното преди години престъпление. Луси се намира в голяма опасност. Единствено Мейсън би могъл да я спаси отново.
