	Артуро Перес-Реверте, един от най-четените и превеждани испански писатели, е роден в Картахена през 1951 г. Книгите му са продадени в над 15 милиона тираж и са преведени на повече от 35 езика. Лауреат е на множество литературни награди — „Кинжал“ на Британската асоциация на авторите на криминални романи за най-добър чуждестранен роман; Голямата награда на Франция за криминална литература; наградата „Жан Моне“ за европейска литература; италианската награда „Валомброза“ — Грегор фон Резори за най-добър чуждестранен роман; кавалер е на френския орден на литературата и изкуствата, а през 2003 г. за заслугите си към испанската литература е избран за член на Кралската академия на Испания.


	Тласкан от порива да сътвори съвършеното танго, един композитор потегля за Буенос Айрес през 1928 година; започналата тогава история на любов, амбиция и престъпления отеква в шпионска афера на Ривиерата по време на испанската гражданска война и намира драматичния си финал в сенките и интригите зад шахматен турнир в Соренто през шейсетте години на двайсети век.
	Трескавият, пламенен и кървав разказ за любов и измяна, страст и смърт се преплита с бурната и мъчителна драма на двайсети век и с пламенната музика на аржентинското танго. Скъпоценна огърлица, компрометиращи писма на виден политик, задкулисни конфликти между испанските и италиански тайни служби се изпречват на пътя на Макс Коста, танцьор на танго, очарователен измамник, обичан от много жени, за когото на този свят съществува само една жена…


	„… мъж и жена, и двамата млади и красиви, водени от страст, неумолима като живота, танцуват едно все още ненаписано танго в тихия и празен салон на трансатлантически кораб, който плава в нощта. И докато се движат прегърнати, те чертаят несъзнателно канона на един нереален свят, чиито уморени светлини започват да гаснат завинаги.“
