	Чезаре Марки е познат на нашия читател още от 1970 година, когато излезе книгата му „Данте в изгнание“. Той е автор на множество творби с историко-биографичен сюжет, мемоаристика и белетристика.
	Настоящата книга е плод на търпеливо изследване и обработка на архивни извори и документи и представлява голям успех за съвременната италианска историография. Голям познавач на италианското средновековие, Чезаре Марки е сполучил да ни представи едно монументално пано на епохата, в която живее Бокачо — XIV в., като е успял да вмъкне и обясни всички фактори и предпоставки от социално, икономическо и културно естество, които обуславят личността на Бокачо и неговото време. За това допринасят множеството автентични мисли и изказвания на Бокачо, почерпени от личния му архив. Авторът майсторски вплита историческите факти в художествения вътък на разказа, без да го романизова. Такъв е и новият стил на днешната мемоаристика и художествена биография — белетристично разположение на почерпения от фактите и документите материал, който от само себе си внушава на читателите магическата сила на архивите от миналото.
	Чезаре Марки е дългогодишен професор по латински и стара история. Понастоящем отговаря за литературната хроника на някои от големите италиански ежедневници.
