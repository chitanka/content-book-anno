	Потопете се в тъмния свят на буреносни страсти и спиращо дъха действие, където шестима необикновени воини са призвани да защитят расата на вампирите от тяхното пълно унищожение.


	_В сенките на нощта в Колдуел, Ню Йорк, бушува ожесточена и смъртоносна война. Последните вампири са безмилостно преследвани и избивани от Обществото на лесърите — организация на лишени от души ловци, които не се спират пред нищо, за да унищожат враговете си. Шестима изключителни воини, най-добрите бойци на вампирите, обединени в Братството на черния кинжал, имат за задача да спасят расата си от гибел._
	__Куин__ е свикнал да бъде сам. Отхвърлен от семейството си и отбягван от аристокрацията, той е намерил смисъл в съществуването си като безмилостен воин срещу Обществото на лесърите. Но животът му не е пълен. Дори когато перспективата да има свое собствено семейство изглежда възможна, той е вътрешно пуст, а сърцето му принадлежи на друг…
	__Блей__, след години на несподелена любов, се отдръпва от Куин, който като че ли е намерил своята съвършена половинка в лицето на една Избраница и те скоро ще имат дете. На Блей му е трудно да си представи новата двойка заедно, но да построи живота си върху една напразна надежда, означава да рискува да разбият сърцето му…
	Съдбата като че ли е отредила различни пътища за двамата воини и докато битката за трона става все по-ожесточена, Куин научава истинското значение на смелостта. И две сърца, на които е писано да бъдат заедно, най-накрая ще станат едно.
