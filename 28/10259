	Рибари, като хвърляли мрежите си, извадили от дъното на океана глинено гърне с полуизтрити древни надписи. А в друга част на Атлантика учени океанографи с особена фотокамера направили снимки на морското дъно на големи дълбочини. И на една от снимките те неочаквано видели следа от лапата на някакво непознато същество, криещо се на дъното на океана…
	Когато във вестниците се появяват такива съобщения, споровете за Атлантида се разгарят с нова сила. Съществувала ли е тази легендарна страна, потънала, според преданието, „за един ден и една бедствена нощ“? Споровете и търсенията продължават вече хиляди години.
	Немалко още неразгадани тайни очакват своите любознателни изследователи. Загадки има навсякъде. Два пъти в годината ние се любуваме на ятата на прелетните птици. А кой може да каже как намират те пътя си през океана, отлитайки на хиляди километри от родните гнезда? Какъв тайнствен „компас“ ги води?
	Тайните на далечния Великденски остров са увличали мнозина. Но малцина знаят, че съвсем близо до нас, само на един час път от Москва, се намират стари гробници, които са не по-малко загадъчни от странните скулптури на този остров. Гробници има, но е невъзможно да се намерят следи от селища. Нали все пак нашите предшественици — фатяновците, не са прелитали от друга планета, за да погребват на Земята своите покойници!
	Защо се изменя климатът? Защо някога в Арктика са цъфтели магнолии, а от планините на Африка са се свличали ледници? Може ли човек да изменя климата?
	За това, как учените търсят отговорите на тези вековни загадки, ни разказва в книгата си Глеб Голубьов.
