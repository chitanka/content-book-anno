	Вдъхновен от истинска история.

	Когато шефът на Ейприл Воут й съобщава за находките в изоставен апартамент, експертката от „Сотбис“ не чува „прах“, „плъхове“ и „вехтории от XIX век“. Чува Париж. Чува бягство.
	Във Франция Ейприл бързо открива, че апартаментът не е просто склад с антики. Под пластовете паяжини, в застоялия въздух с дъх на стар парфюм се крие истинска съкровищница, в която най-ценното не е от злато.
	Първо, великолепен портрет от един от майсторите на бел епок. Второ, дневници, написани от жената, изобразена на картината — известна куртизанка, чиято история се оказва далеч по-вълнуваща от пищното й деколте.
	Вече не става въпрос за кресла в стил Луи XVI и за изящни сервизи, които ще донесат милиони на търг.
	Става въпрос за живот.
	Всъщност за два живота.
	С помощта на дразнещо сексапилен парижки адвокат и ръкописите на куртизанката Ейприл се опитва да разкрие тайните, погребани в апартамента. И докато се рови в живота на другата жена, започва все по-често да анализира своя. Отвъд Океана я очакват неверен съпруг и куп проблеми. Дали в чуждото минало се крие път към собственото й бъдеще?

	Вдъхновен от истинската история на апартамент, открит недокосван в продължение на десетилетия, романът на Мишел Гейбъл умело преплита реални факти и имена като тези на Пруст и Юго с разказ за две необикновени жени, всяка от които се учи да бъде щастлива. Прекрасен дебют, който рисува Париж от бел епок и в наши дни и ухае на шампанско и френски сладкиши.
