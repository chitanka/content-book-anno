	Анил е първородният син в заможно фермерско семейство. Родителите му обработват оризища в индийското селце Панчагар. От него се очаква да наследи баща си като старейшина на рода и арбитър в решаването на семейни спорове. Анил обаче постига блестящи резултати в училище и се осмелява да поеме по различен път. Завършва медицина в Ахмедабад и спечелва стипендия за специализация в една от най-големите американски болници. На двадесет и три години златният син напуска родния си дом.
	На другия край на света, в Далас, Анил вкусва от свободата и сладките, но забранени удоволствия. Той за пръв път опитва алкохол и се влюбва в красивата американка Амбър. Но вижда и другото лице на Америка: често става жертва на расистки обиди и започва да се съмнява в професионалните си умения.
	У дома най-добрата му приятелка от детството Лийна се омъжва, но уреденият й брак не й носи щастие. Тя прекарва дните си в порутена къща заедно с грубия си съпруг и злобните му роднини, работейки до изнемога. Младата жена намира утеха единствено в спомените за Анил и копнее да го види отново.
	Шест месеца по-късно Анил се връща в Панчагар за погребението на баща си и се среща с Лийна. Разкъсван между чувствата и дълга, той е изправен пред съдбоносен избор…
