	Патрик Суейзи едва ли има нужда от подробно представяне — номиниран трикратно за „Златен глобус“, с главни роли в два от най-любимите филми на всички времена: „Мръсни танци“ и „Призрак“ (познат в България и като „Дух“). Участва в още ред хитови заглавия, след като жертва балетната си кариера заради киното.
	През февруари 2008 г. Патрик съобщи, че е болен от рак на панкреаса в последен стадий. Боец по природа, той не позволи на злощастието да го свали на колене. Борбата му с рака бе важна както за многобройните му почитатели, така и за страдащите от болестта по целия свят.
	В мемоарите си, които държите в ръцете си, той пресъздава не само личния си сблъсък със смъртта, но и своето детство в Тексас, безбройните битки с неизвестното, спечелването на слава със сериала „Севера и Юга“, пробива с „Мръсни танци“ и „Призрак“, както и драматичния съвместен живот с любовта на живота му Лиса Нийми.
	Тази книга е едновременно забавен, вдъхновяващ, но и драматичен поглед зад кулисите на холивудския живот. Бракът на Патрик и Лиса е пътешествие на две съдби, преплетени в едно и достига кулминацията си в трагичната битка с коварната болест, която в крайна сметка надви Суейзи.
	„Моят танц с живота“ е ярко откровение за всички, които са били докоснати от магията на актьорския талант на Патрик Суейзи.
