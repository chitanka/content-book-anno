	В новата си книга Ради Царев разказва за най-големия хищник в нашите гори и планини — кафявата мечка. Много увлекателно, живо, на лек и достъпен език с художествено обрисувани картини той ни запознава с живота на Белязания от раждането до неговата смърт след 25 години. Това е един грамаден мечок с бяло петно на предната дясна лапа. Досегът му с дивите пчели, уловът на риба, различните случаи с хората, които той среща, набезите на животното в селата са интересни за всеки читател. Привлекателна е цялата природа, която заобикаля този неин див обитател. Като описва срещите му с различни горски животни, авторът ни запознава с живота и нравите на лисиците, вълците, сърните, елените, дивите свине, дивите пчели и др.
