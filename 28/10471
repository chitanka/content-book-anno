	_Приятели и врагове_
	_Опасности и магии_
	_Огън и смърт_
	Повечето деца са готови на всичко, за да изкарат Железния изпит.
	Но не и Калъм Хънт. Той иска да го скъсат.
	През целия си живот Кал е слушал предупрежденията на баща си за това колко лоша е магията. Той е уверен, че ако изкара Железния изпит и бъде приет в Магистериума, го очакват само беди. Затова дава всичко от себе си, за да се провали… и се проваля тъкмо в това.
	Сега Магистериума го очаква — място, което е бляскаво, но и зловещо, свързано с миналото и водещо към бъдещето му. А Железният изпит е само първото от изпитанията, които стоят пред него…

	* * *

	Невероятното въображение на Холи Блек и Касандра Клеър ражда история, която ще накара сърцето ви да забие по-бързо, докато потъвате в загадките на _Магистериума_…


	_Холи Блек_ и _Касандра Клеър_ се запознават преди десет години, на първата среща на Холи с читатели. Оттогава двете стават добри приятелки и споделят (заедно с всички останали) любовта си към жанра фентъзи — от епичните сражения във „Властелинът на пръстените“, през мрачните разкази за приключенията на Батман по улиците на Готъм, та до битките с мечове и лазери в „Междузвездни войни“. С „Магистериумът“ Холи и Касандра решават да създадат свой свят на герои и злодеи, своя история за доброто и злото, а също и за величието, което носиш независимо дали искаш, или не.
	Холи е автор на „Хрониките на Спайдъруик“ и носител на награда „Нюбъри“. Каси е автор на епоса за Ловците на сенки, който включва поредиците „Реликвите на смъртните“ и „Адски устройства“.
	И двете живеят в Манхатън, на около десет минути път една от друга. „Железният изпит“ с първата им съвместна книга, която дава началото на сага от пет части.
