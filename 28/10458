	Хауърд Филипс Лъвкрафт е един от най-значимите американски автори на хорър, фантастика и фентъзи. Той умира едва на 46 години, но литературното му наследство оставя незаличим отпечатък върху творчеството на имена като Хорхе Луис Борхес, Стивън Кинг, Нийл Геймън, Клайв Баркър, Рей Бредбъри, Алън Мур, Чайна Миевил, Джордж Р. Р. Мартин, Ридли Скот, Стенли Кубрик, Гийермо дел Торо, Джон Карпентър, Х. Р. Гигер и много други.
C>
	Смеете ли да пристъпите в __„Къщата“__, обитавана от чудовищно древно зло, да се озовете __„В стените на Ерикс“__ или да се срещнете с __„Дебнещия страх“__, заченал __„Прокрадващата се смърт“__? Ще дръзнете ли да се разходите по __„Улицата“__, да надникнете __„В криптата“__, да се изправите срещу __„Звяра от пещерата“__ или да разгледате __„Гравюрата“__? Дори да избегнете гибелната участ на __„Обречения Сарнат“__, дали ще оцелеете след срещата с __„Неназовимото“__? В този кошмарен свят бродят __„Котките на Ултар“__, зловещата тайна на __„Артър Джърмин“__ е простряла черната си сянка над бъдещето и умовете са помрачени от __„Съновидения във вещерския дом“__, защото __„Краят на човечеството“__ е съвсем близо…
C$
	Петнайсет непревеждани досега произведения на всепризнатия майстор на ужаса Х. Ф. Лъвкрафт, които ще ви отведат в най-страховитите кътчета на пространството и времето.

	ОТВЪД СТЕНАТА НА СЪНЯ е един от най-силните и разнообразни сборници на Х. Ф. Лъвкрафт, излизали в България. Тук читателят ще открие както емблематични ранни разкази на писателя като __„Отвъд стената на съня“__ (блестяща научна фантастика, възпята в едноименните песни на британците „Блек Сабат“ и германците „Рейдж“), __„Котките на Ултар“__ (митологично фентъзи за основателите на Древен Египет) и __„Обреченият Сарнат“__ (грандиозна дарк фентъзи притча с библейски мащаби), така и редица шедьоври от зрелия период на автора. Сред тях се открояват __„В стените на Ерикс“__ (поразителен научнофантастичен екшън хорър, ситуиран на Венера, предизвестил „Аватар“ на Джеймс Камерън и „Под купола“ на Стивън Кинг), __„Краят на човечеството“__ (апокалиптичен хорър, отправящ предупреждение за глобалното затопляне и гибелните климатични изменения, макар и сътворен в далечната 1935-а), __„Гравюрата“__ (разказ — манифест на Лъвкрафтовия ужас, развиващ се в затънтените дебри на Нова Англия и изковал модела, който впоследствие ще залегне във филми като __„Тексаското клане“__, __„Злите мъртви“__, __„Проклятието Блеър“__ и много други) и великата и недостижима хорър троица: __„Къщата“__, __„Дебнещият страх“__ и __„Съновидения във вещерския дом“__.
C>
	„Х. Ф. Лъвкрафт е прокълнатият първожрец на вселенския ужас.“
@	Адриан Лазаровски,
@	преводач и съставител на сборника
C$
