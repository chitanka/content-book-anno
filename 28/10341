	Забележителната съдба на поета, писателя и преводача Борис Леонидович Пастернак (1890–1960) оживява под изкусното перо на един от най-изявените биографи в световната литература. С присъщото си умение на увличащ разказвач Анри Троая (1911–2007) проследява живота на видния представител на руската изящна словесност, чието творчество е сред най-бляскавите й върхове. Син на художник и пианистка, още в детството си Пастернак се докосва до личности като Толстой, Скрябин, Рилке. Белязан от превратностите на историята и от пламенни обвързвания, жизненият му път неизменно се отразява в неговите произведения, побрали противоречивите и разтърсващи събития в Русия от началото на XX век. Поетични и белетристични творби се редуват с талантливи преводи на Гьоте, Шекспир, Шели, Кийтс и Верлен. През 1958 г. авторът на „Доктор Живаго“ е удостоен с Нобеловата награда за литература, от която е принуден да се откаже. 	Верен на стремежа си да разкрива пълно и истинно образите на своите герои, Троая невинаги се придържа към общоприетата представа, когато пресъздава атмосферата на света, обитаван от човека и твореца Пастернак.
