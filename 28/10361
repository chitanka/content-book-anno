#	Пророчеството вещае:
#	Ако Блу целуне голямата си любов, той ще умре.

	Всяка година в навечерието на празника на св. Марко, сред руините на стара църква в една магическа гора, Блу Сарджънт застава до своята майка гадателка, за да отбележат духовете на тези, които ще починат през годината. Но Блу никога не ги вижда — до момента, когато едно момче излиза от мрака и тя чува неговото име — Ганзи.
	Блу има правило да стои далеч от момчетата от академия „Алионби“. Деца на богаташи и политици; разглезени и своенравни, те са известни като Гарвановите момчета заради символа на тяхното училище. Блу не иска да има нищо общо с тях. Но една вечер попада на четирима приятели и открива с огромна изненада, че единият е Ганзи.
	__Ганзи__ лидерът. Има всичко: красива външност, семейните пари, приятели, но това не му е достатъчно. Обсебен е от своята цел — да намери легендарния „спящ“ крал Глендоуър, който ще даде безценна награда на събудилия го.
	__Адам__ елегантният, момчето с красивите сини очи. Стипендиант в училището, беден, с трудно детство, той ненавижда привилегиите на богатите и сам заплаща за образованието си.
	__Ронан__ — войник в една война, в която врагът е целият свят. Отношенията със семейството му са странни, но той е искрен дори тогава, когато е непоносим. Винаги спазва кода на честта.
	__Ноа__ — странният мълчалив наблюдател, който забелязва всичко, но казва много малко.
	Предсказание, семейни тайни и младежко привличане събират Блу и момчетата. Те се впускат в приключение, което ги поставя пред сериозни изпитания, и стигат до магически гори, където миналото, настоящето и бъдещето се смесват. Приятелството им става все по-силно, както и чувствата, които Блу изпитва… Но към кого? И кой ще се окаже голямата й любов?

	Ако Едгар Алън По преподаваше на момчетата от „Обществото на мъртвите поети“, сигурно щеше да им разказва истории като „Пророчеството на гарвана“. Истории, родени от древни пламъци, които се носят край нас през дима на вековете, преплели легенди за уелски крале и призраци и добили плът от енергиите на земята. Истории, от които струи тъмната красота на вековна магия. Истории за любовта, която може да те погуби или да те спаси.

	Маги Стийвотър завършва история в Мери Вашингтон Колидж, но се посвещава на литературата. Постига феноменален успех с трилогията си „Тръпка“, „Копнеж“ и „Завинаги“. Живее във Вирджиния заедно с очарователно праволинейния си съпруг, двете им малки деца, две невротични кучета и една криминално проявена котка.
