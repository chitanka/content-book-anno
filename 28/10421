	Като опитен организатор на сватби, Ейвъри Крослин смята, че е подготвена за всякакви извънредни ситуации, свързани с щастливото събитие. Обаче… в разгара на предсватбената суета почти едновременната поява на един скорпион и на един мъж с опасно нехаен чар определено са изненада за нея. Това, че едната заплаха бързо и ловко отстранява другата, съвсем не прави нещата по-лесни за Ейвъри. Неочаквано за себе си тя е очарована от добре изглеждащия непознат, а моменталното магнитно привличане помежду им е факт, който не иска да признае — точно в този момент от живота й подобни усложнения са последното, което й трябва… Принудена да напусне работата си в Ню Йорк и зарязана от гаджето си в деня на сватбата, Ейвъри толкова се страхува да не бъде наранена отново, че предпочита сама да сложи край на всяка възможна връзка, преди изобщо да е започнала. Независима, решителна и устремена да развие новата си фирма, тя решава, че няма време да се занимава с този мъж. Нито с който и да било друг, защото кой ли пък би могъл да се сравнява с него… И без това той е от милиардерския клан и сигурно е просто ловец на жени. Толкова по-изумена е да чуе, как Джо Травис й се сопва: „Слушай, кафявооко момиче, ето какво ще стане. Ще ми вдигаш телефона, когато ти звъня! Ще ми позволиш да излизам с теб и ще си говорим. Толкова много неща не знаем един за друг… А после всичко зависи от теб“.
