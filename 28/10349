	Горещ исторически романс, вдъхновил написването на световноизвестната поредица КРОСФАЙЪР.
	Едва осемнайсетгодишна, лейди Джесика Шефилд е сгодена за уважавания виконт Тарли, граф на Пенингтън. В навечерието на сватбата си тя неволно става свидетел на страстна тайна среща между младия Алистър Колфийлд и два пъти по-възрастна от него дама — в гората на имението „Пенингтън“ двамата се отдават на ласки, които ще пробудят неподозирани усещания у младата жена. Видяното тази нощ се запечатва в съзнанието на Джес и я свързва завинаги с Колфийлд.
	Седем години след сватбата си, вече вдовица, лейди Тарли се озовава на кораба на някогашния си познат и е принудена да прекара седмици наред с него. Все така греховно привлекателен, Алистър Колфийлд вече е успешен търговец, уважаван от всички и доста по-зрял. Страстната му натура и необуздан характер са пълна противоположност на нейната хладна сдържаност… и все пак искрата помежду им е осезаема и неоспорима.
	Скоро става ясно, че седемте години, в които Джесика и Алистър са отричали копнежа един по друг, са били напразни. Изкушението е пожар, който ще изгори и двамата.
