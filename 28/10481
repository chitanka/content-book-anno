	Романтика и поезия, вплетени в изповеди за истините в реалния живот.
	Драматична и поетична сага за голямо индийско семейство.
	Едно момче попада във фамилията и променя както своята, така и съдбата на едно от момичетата в рода. Двамата растат заедно, но когато бащата забелязва, че между децата се заражда нещо повече от приятелство, той се намесва и променя хода на събитията.
	Поне така смята загриженият родител. Съдбата е решила друго. Тя си играе с живота на младите, поставя ги на изпитания и най-вече проверява силата на любовта им.
	Младежът отива при астролог да му изготви хороскоп, но не знае рождената си дата. Тогава астрологът поглежда дланта му и казва, че вижда в нея „атлас на невъзможния копнеж“.
	Заслужава си да прочетете тази книга не само заради литературните й качества, а и защото дава възможност да погледнем в свят, толкова различен от нашия.


	Анурадха Рой е журналист, издател и писател. Получила е образованието си в „Presidency College“, Калкута и New Hall, Кеймбридж. Нейни журналистически материали и литературна критика са публикувани в „Аутлук“, „Индия Тудей“, „Лутлук Тревълър“, „Нешънъл Джеографик Тревълър“, „Библио“, „Телеграф“, „Индиън Експрес“ и „Хинду“.
	Работи като редактор и дизайнер в „Пърмънент Блек“ — независимо издателство, което ръководи заедно със съпруга си Рукун Адвани. Живее в Индия.
	Първият й роман „Атлас на невъзможния копнеж“ е преведен на 15 езика по цял свят. „Уърлд литръчър тудей“ го обявява за една от 60-те най-значими книги в модерна Индия.
	Попада и в краткия списък за наградата „Кросуърд“, която авторката печели със следващия си роман, номиниран за още няколко награди включително и „Мен Ейша“.
	През 2004 г. писателката печели и наградата „Пикадор Аутлук“ за нехудожествена литература.
