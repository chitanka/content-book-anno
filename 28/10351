	_За пръв път се целунаха в тъмния коридор на разкошната къща на Елуин Хейстингс._
	_Целувка в мрака, която щеше да е фатална…_
	Разбира се, намеренията на Антъни Столбридж не са романтични. Целувката е отчаяно действие — трябва да заблудят въоръжения страж за истинската причина с Луиза да се намират в покоите на Елуин Хейстингс. Пък и Луиза Брайс със старомодните дрехи и с очилата изобщо не е фатална красавица. Единственото общо между „влюбените“ е интересът им към частните дела на господин Хейстингс — човек от висшето общество, когото и двамата подозират в укриване на ужасяващи тайни.
	Всеки си има причина за разследването. Годеницата на Антъни е загинала, като се е хвърлила в Темза, но се носят слухове, че е била убита. Луиза, чиято самоличност е забулена в тайна, е убедена, че Хейстингс по някакъв начин е свързан с известен публичен дом. Антъни прониква в сейфа на светския лъв и открива уличаващи доказателства — явно интуицията не е подвела нито него, нито Луиза.
	Но Хейстингс крие много повече от бижута и счетоводни книги, а разобличаването му може да се окаже по-опасно, отколкото очакват съюзниците по неволя… И още нещо: Луиза възбужда не само любопитството на Антъни, а и двамата имат обща страст: опасността ги привлича.
