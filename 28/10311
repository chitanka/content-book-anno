	Фред Варгас, френската кралица на криминалния роман, писателка с плодовито въображение и неподправено чувство за хумор, е написала 14 кримки, получили 18 награди от цяла Европа. У нас са издадени „Бягай и не бързай да се връщаш“, „Ветровете на Нептун“, „Във вечната гора“, „Човекът със сините кръгове“ и „Едно незнайно място“ (ИК „Колибри“, 2005–2010).


	В „Неудържимата армия“ отново се срещаме със завеяния, ненадежден, но в крайна сметка ефикасен комисар Адамсберг и неговите колеги — ерудита Данглар, многофункционалната богиня Ретанкур, вечно гладната Фроаси, полузаспалия Меркаде, които този път ще трябва да преборят легендарната Неудържима армия от живи мъртъвци. Преминаването на армията по пътищата на Нормандия винаги е било предвестник на убийства. Но дали има такава армия, или е измислена от някой, който се готви да убива, и кой е той? Някой от откаченото семейство Вандермот — Лина, чиято гръд напомня на Адамсберг на кекс с мед, Иполит, който изговаря думите отзад напред, Мартен, който яде насекоми, Антонен, чието тяло отчасти е направено от глина? Или може би старият граф, все така влюбен в първата си жена, която ще му стане трета? Това трябва да разбере Адамсберг с помощта на някогашния си съперник Веранк и с открития си в „Едно незнайно място“ син Армел, когото упорито нарича Церк.
