	В общество на измамници на кого ще се довериш?


	Венеция, 1585 г.
	Изминали са три месеца, откакто Лаура де ла Скала е открила убиеца на сестра си с помощта на Сегретата — могъщо женско тайно общество. Благородничките, събрани в него, търгуват с най-смъртоносното оръжие — тайните.
	Сега Лаура е сгодена за своя любим Роберто и е по-щастлива от всякога. По време на нейната първа мисия за Сегретата обаче годеникът й е арестуван в стаята си до тялото на мъртва жена. Халим, неустоимо красив турски принц, който е на посещение във Венеция, идентифицира трупа — това е неговата сестра! И поставя условие — или Роберто ще бъде екзекутиран заради убийството, или Османската империя ще нападне Венеция.
	Лаура отчаяно иска да спаси както годеника си, така и любимия си град. Доказателствата срещу Роберто обаче се трупат, а тя се чувства все по-привлечена от Халим. И съмненията започват да се прокрадват в главата й — дали Роберто й казва истината? Това, което младата жена открива впоследствие, е мрежа от заговорници, която обхваща почти всичките й близки хора…


	Интригуващият роман на Саша Гулд кани читателите в дворците на висшето общество на Венеция през XVI век — общество на скрити връзки, политически интриги и опасни тайни!


	Саша Гулд е живяла във Венеция като дете. По-късно учи моден дизайн в Лондон. Обожава операта, балета и романтичните филми. В момента живее в Англия и пише за Венеция — красивия и мистериозен град, който познава и обича.
