	Книгите на Ханс Улрих фон Кранц, посветени на най-тъмните страни от историята на Третия райх, досега не са превеждани на български език, а те заемат първите места в рейтинга на най-популярната историческа литература. Фон Кранц е син на офицер от СС, по волята на съдбата оказал се причастен към най-секретните проекти на нацистката империя.
	Книгата, която ви предлагаме, разказва за секретния проект „Аненербе“ („Наследството на предците“), за връзката на хитлеристките вождове с окултните сили, за тайната база в Антарктида, за научните изследвания и опитите с живи хора в концлагерите и за много други ужасяващи факти, почерпени от есесовските архиви. Тайните на „Аненербе“ се пазят и от победителите, и от победените, защото тези тайни са способни да взривят напълно установената ни представа за нацистката империя. Но да ви оставим, уважаеми читатели, насаме с блестящото произведение на Кранц, което ще ви накара да погледнете поновому на света.


	Бащата на Фон Кранц, офицер в СС*, бил причастен към най-секретните проекти на Третия райх, чиито тайни пазил през целия си живот. След войната избягал в Аржентина, за да се скрие от съдебно преследване. Едва след смъртта на своя баща синът узнал каква ужасяваща документация се съхранявала в семейните архиви.
	[* __SS__ (от съкращението на немското Schutzstaffel — „охранителен отряд“) — голяма паравоенна (съставена от цивилни лица, преминали военно обучение) организация, един от важните компоненти на нацистката партия в Германия, създадена през 1920 година като военизиран корпус за охрана на висшите функционери на партията. Членовете на СС се наричали _есесовци_. Съставът на организацията се набирал на расов и идеологически принцип. Най-дългогодишният ръководител на СС бил Хайнрих Химлер — от 1929 до 1945 година. — Бел.прев.]
	Тази книга разказва за секретния проект „Аненербе“* („Наследството на предците“), за връзката на нацисткото ръководство с окултните сили, за секретната база в Антарктида, за научните изследвания, чиито резултати не били надминати дори двадесет години след края на войната. Тайните на „Наследството на предците“ пазели и победителите, и победените, защото тези тайни били способни да взривят напълно установената представа за нацистката империя.
	[* __Аненербе__ (нем. _Ahnenerbe — „Наследството на предците“_, пълното наименование е „Немско сдружение за изучаване на древната германска история и наследството на предците“) — организация, съществуваща в Германия от 1935 до 1945 година, създадена за изучаване на традициите, историята и наследството на германската раса, за окултно-идеологическо обезпечение на Третия райх. Първоначалната цел била да се докаже теорията за расовото превъзходство на германците чрез исторически, антропологически и археологически изследвания. От 1 януари 1942 година „Аненербе“ влязло в състава на СС и цялата му дейност била преориентирана за военни нужди. Така възникнал ___Институтът за военни изследвания към Третия райх.___ Впоследствие международният трибунал в Нюрнберг признал „Аненербе“ за престъпна организация, а ръководителят й Зиверс бил осъден на смърт и обесен. — Бел.прев.]
