	Принцесата Айрини живее щастливо в двореца на баща си. Но кралството е заплашено от коварни врагове. Дълбоко под земята, в тунели и пещери живеят таласъми, които кроят планове да нападнат хората. Ще успее ли принцесата с помощта на храброто момче Кърди да победи нашествениците?


	Джордж Макдоналд (1824–1905) е роден в Шотландия. Той е второто от шестте момчета в семейството. Талантът да разказва невероятни истории наследява от баща си. Майката на Джордж умира, когато той е едва осемгодишен и тази загуба оказва огромно влияние върху него. Като момче Макдоналд се интересува от химия и медицина. На 16-годишна възраст заминава да учи в Кралския колеж в Абърдийн.
	През 1851 г. Макдоналд се оженва за Луиза Пауъл. Началото на литературната му кариера е поемата „Обичай ме, любима“, написана като сватбен подарък за съпругата му.
	Литературната си слава Джордж Макдоналд дължи на книгите си за деца. Три от неговите романи са част от класиката на детско-юношеската литература „Принцесата и таласъмите“ (1871), „След северния вятър“ (1871) и „Принцесата и Кърди“ (1883). Тези романи са написани в най-щастливия период от живота му, след преместването на голямото семейство (той има 11 свои деца и две осиновени) в огромна къща в Хамърсмит, Лондон.
	Характерното за Макдоналд е способността му да преплита реалността със свръхестественото. Той създава свой специфичен жанр — роман приказка. С творчеството си Макдоналд оказва влияние върху редица по-късни писатели, като К. С. Луис и Дж. Р. Р. Толкин.
