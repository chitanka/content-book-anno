	През 2044 жестоки катаклизми са разрушили почти цялата земя. Над възстановените християнски страни властва Духовния режим, наложен от създадената в началото на хилядолетието Обединена църква. Режимът е въвел строг морален кодекс, целящ да върне изгубената обществена стабилност, но постепенно се е превърнал в удобна порта за навлизането на нечистите сили в света. Хората, които по една или друга причина отказват да се подчиняват на новия режим, са изолирани в гета, а Законните жители са следени, проверявани, и „превъзпитавани“ от Пречистващи програми. Подтиквана от страховити демонични сили, властта в България, в лицето на три влиятелни политически фигури, се готви да покаже истинското си лице. След броени дни страната ще се удави в кръв и терорът ще се прехвърли към останалата част от Европа и света. Единствените хора, способни да спрат настъпващия ужас, са трима творци — един художник, един музикант и една писателка — тъй като се оказва, че точно техните произведения на изкуството са отключили злото на първо място.
