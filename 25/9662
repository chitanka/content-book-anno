#	„Предградията на рая“
	Енциклопедически наръчник по оцеляване във федерално* резервирана среда — учебно пособие за знаячи и начинаещи и по съвместителство
	[* Може да се използва _феодално_, _фронтално_, _фискално_, _фрактално_ или _фрустрално_. Ама, се тая.]


#	Книга първа — „Атомната воденица“
#	Паноптикум, кунсткамера и най-вече бестиарий* на соцдушите
	[* На български разполагаме с други различни думи като зверилник (може да го срещнете и като „зверилница“), маймунарник, по-неутралното менажерия, както и любимата на децата софийска зоологическа градина (в старозагорско ще ви разберат и ако кажете „зоопарк“). Избрали сме горните купешки синоними, защото са по-така.]
#	(Наръчник по оцеляване в тоталитарна среда)
	{img:vodeniza.png}
	
	
	Как се родиха атомните кошмари? Какво се е случвало в Първа атомна? Имаме ли основание да се страхуваме? Какво въобще става в нещастното ни царство? Кой е първоизточникът на хаоса в живота ни? От кои дупки се промъква злото? Не живеем ли все още в близкото минало? Дали да го забравим завинаги, или да го пазим заедно с последната оцеляла чаша от сватбения си сервиз? Какво е станало или може би какво е останало от нас?
	Това са въпроси, на които ще ви отговорят героите в тази книга. Сред тях може да разпознаете някого от съседния вход. Друг пък може да бъде тип, какъвто не сте виждали. Но те всички са истински. И все пак какъв е животът им и не е ли завършил той в някое утро като в оная картина — „Утро стрелецкой казни“? Тогава защо изобщо са живели? А ние, ние защо живеем?
	Ако някой търси нещо по-леко, е по-добре да не чете тази книга.
	Вместо това може да гледа „Огледала“.
