C>
	„Едно същество може да бъде докоснато само там, където се поддава. За жената това място е под полата; за Бога — върху гърлото на жертвеното животно.“
	Жорж Батай, „Виновен“
C$
	В този обгарящ роман на психологическия ужас Тим Андърхил — по неволя детектив и по призвание писател — дръзва да надникне в мрачното гърло на Злото, за да разкрие мистерията на Синята Роза. След десетилетия мълчание Синята Роза — онзи възникнал от Ада психопат, извършил серия кошмарни убийства, когото всички смятат за отдавна умрял, внезапно е ударил отново. Този път жертва на бруталното убийство е Ейприл — съпруга на Тимовия приятел от младини Джон Рансъм; но по зловещо съвпадение Ейприл се казва и мистериозно убитата много отдавна сестра на Тим… Повикан от Джон Рансъм, Тим Андърхил се връща в градчето Милхейвън — място на стари престъпления, с които сега нови демони му вадят душата.
	Милхейвънският частен детектив — блестящият саможивец Том Пасмор — също излиза от сянката на привидното си усамотение, за да помогне на приятеля си Тим, и двамата мъже се потапят в страховития лабиринт от лъжи, измами и гибел, разтърсвани на всяка крачка от шокиращи обрати: от тайнствени съвпадения на имена и събития, през „самопризнанията“ на Драгонет-Месаря пред неговото кошмарно меню, до разбунената връзка между тайнствената запустяла кръчма „Зелената жена“ и — неуловимата истина, погребана в димящите мъгли на виетнамските джунгли.
	Кой е Синята Роза? Кой всъщност е и Джон Рансъм? А познава ли самият себе си Тим Андърхил? Къде е прокълнатият извор на Злото? Насилието, Навикът, Заслеплението раждат демони — и делата им се стичат под блестящата повърхност на привидно мирното и благопристойно ежедневие като река от съсирена кръв.