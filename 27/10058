	Прелюбодеянието е нетипична тема за Джейн Остин, но когато то смути относително спокойния свят на „Менсфийлд парк“, последствията са съвсем неочаквани. Нежната и деликатна Фани Прайс, най-обаятелният образ на Джейн Остин, единствената изтъкана от светлина и лишена от сенки героиня, трябва да се бори и да понася лекомислието, старомодното безразличие и тесногръдото неодобрение на заобикалящите я, но като следва и се доверява единствено на своите собствени чувства и възгледи, тя успява да преодолее всички прегради и да достигне до щастието си.
	„Менсфийлд парк“ е един от най-известните романи на Джейн Остин. Противопоставяйки безразсъдството и липсата на принципи у повечето герои на всеотдайността и безкористието на Фани, знаменитата английска писателка не пропуска случай да обсипе с язвителни критики обществото и нравите.
	Макар че самата тя скромно описва работата си като „малко парченце слонова кост, не по-голямо от няколко сантиметра, което обработвам с толкова нежна четка, че въпреки огромните ми усилия, резултатът е почти незабележим“, в книгата й, като в изящен калейдоскоп, се отразяват всички страни от живота на английската аристокрация през XIX век.

	На корицата: Детайл от „Открадната целувка“ от Маркъс Стоун (1840–1921).
