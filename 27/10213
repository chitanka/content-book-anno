	Пластичност на повествованието, рязка смяна на асоциативната композиция, майсторско боравене с мита за реализиране на авторовата идея — това е основната художествена тъкан, върху която са изваяни необикновените, шокиращи със своята трагична съдба герои на Фуентес. И в същото време авторът прониква зад екзотичния интериор, за да разруши сътворения мит и да стигне до сърцевината на дълбоките закономерности, движещи житейската съдба на мексиканеца, а оттам и на всяко човешко същество.
