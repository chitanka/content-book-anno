	Лаура Ескивел е родена през 1950 г. в Мексико. Авторка е на световни бестселъри като „Като гореща вода за шоколад“ (преведен на 35 езика и продаден в 4,5 милиона екземпляра) „Малинче“ и „Законът на любовта“.
	„Законът на любовта“ е вторият роман на Лаура Ескивел след глобалния успех на „Като гореща вода за шоколад“. Повествованието е подчинено на същата изпълнена с радост и безумство енергия, но този път Ескивел ни поднася роман new age, един метафизичен екшън с жанрови щрихи и от научната фантастика, чието действие се развива в Мексико Сити през 23-ти век и ни потапя в една космична любов. След страстна нощ двама влюбени, които след 14 хиляди прераждания най-сетне са се срещнали отново, неочаквано биват разделени. Налага им се да преживеят невероятни превъплъщения и да прекосят цялата галактика, за да бъдат заедно.
	Романът на Лаура Ескивел е проникновено и вълнуващо разсъждение за смисъла на живота, за човешката природа, за преходната връзка между тялото и духа, за важността на личното сетивно-органично усещане и преживяване в процеса на познанието, за любовта и омразата, за насладата от любовното изживяване, за верността и ревността. Тя изразява съкровеното си схващане, че животът се ражда като потребност да се внесе равновесие в света. Разбираме също, че омразата, завистта и властта са в основата на всемирния хаос, докато любовта, обичта, художеството и литературата са призвани да възстановяват загубения ред и хармонията.
