	_Могъщите и богатите са били винаги над закона_

	Както всяка друга институция, съдебната система не е защитена от грешки. При едно от най-сериозните недоразумения в Калифорния Роу Къртли, закоравял престъпник, осъден за изнасилване и убийство, се оказва на свобода едва десет години след осъждането си. Двайсет и четири часа по-късно една от основните свидетелки по делото му е убита в дома си по ужасяващ начин. Освен всичко друго, Роу не е случаен човек. Неговите родители, собственици на втория най-голям вестник в Сан Франциско, са сред най-влиятелните хора в града. Десет години по-рано техният отговор на присъдата на сина им е бърз и безпощаден — засегнати са всички, дръзнали да действат в ущърб на Роу. Председателят на журито е изгубил работата си и е в „черния списък“ на професионалната си общност. Началникът на отдел „Убийства“ в полицията на Сан Франциско е преместен в районния патрул и с мъка успява да възстанови предишния си пост; подобен е резултатът и за прокурора по делото.

	„Щети“ е роман за закона под обсада, за тъмната съблазън на отмъщението, за всекидневието на обикновените хора и за тяхната „американска мечта“ под напора на бурята. Проницателна и нелишена от изненади, книгата остава вярна на най-добрите традиции на Джон Лескроарт и, според някои, дори ги надхвърля.
