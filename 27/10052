	Написан за няколко седмици между Капри и Соренто „Пощадата“ ни разкрива една друга Маргьорит Юрсенар. Не любимата разказвачка с невероятни истории, а една жестока авторка, която не може да скрие своя потрес от страховитостта на човешките отношения.
	Действието на романа се развива в периода между началото на Първата световна война и Руската революция. Написан през 1938 г. и публикуван три месеца преди Втората световна война, сюжетът му е колкото далечен, толкова и близък до нас, защото нравствената безизходица, която описва, може донякъде да се съотнесе и към днешния раздиран от конфликти — социални и морални — свят.
	Фабулата ни предоставя един почти чист конфликт на страсти и желания, завършващ трагично. Поставя въпроса какво е приятелството и какво — любовта. Кое е по-лесно — да разбереш или да простиш. И всичко това поднесено в неподражаемо изискания и в същото време жесток и ироничен стил на Маргьорит Юрсенар.
