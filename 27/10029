	Съществуват три признака, че нещо не е наред с новия мъж в живота ти:
	Първо, той спи по цял ден… което би било досадно, ако не беше толкова грижовен през нощта.
	Второ, атакува го въоръжен с меч нападател, но твърди, че може да се справи сам.
	И трето, като че ли не остарява.
	Славата принуждава прочутия моден дизайнер Жан-Люк Ешарп да се укрие и да прекара следващите двадесет и пет дълги години в самота. Но той не подозира, че в дълбоката провинция ще открие жената, която е чакал цели петстотин години.
	Хедър Уестфийлд е красива, млада, щастлива и… невероятно самотна. Винаги е водила спокоен живот, до момента, в който помага на много красив, тайнствен непознат. Хедър копнее да срещне човек, който ще запълни празнината в сърцето й. И един ден мечтите й се сбъдват и в живота й нахлува чаровният французин Жан-Люк. Той е очарователен, привлекателен… и прекрасен, мъжът на мечтите й. Колкото по-сериозна става връзката помежду им, толкова по-убедена е Хедър, че Жан-Люк крие ужасна тайна.
	Неочакваната любов, която двамата изпитват един към друг, е изложена на риск, когато смъртоносен злодей е по петите им и само ако го победят, ще могат да заживеят щастливо завинаги.
