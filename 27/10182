	Сред плеядата големи творци на американския Юг се открояват имената на самобитни писателки като Катрин Ан Портър, Юдора Уелти, Фланъри О’Конър, Карсън Маккълърс.
	Карсън Маккълърс(1917–1967) принадлежи към т.нар. „фокнъровска“ школа и произведенията й съчетават реалистично начало с модернистични тенденции. Между героите й и света се възправя стена, издигната от тъмни сили, които не могат да бъдат разгадани и преодолени. Тези герои са обикновено символи на духовната изолация и самотата — повечето от тях са чудаци, слепи, глухонеми или неизлечимо болни.
	Светът на „Отражения в златисто око“ е мрачен, тъжен свят, такъв, какъвто го познаваме от „Сърцето е самотен ловец“, „Часовник без стрелки“ и „Балада за тъжното кафене“. Романът разкрива съдбите на шестима герои, попаднали в изолирания свят на един военен гарнизон край южняшко градче. Страдащи от физически недъзи и душевни травми, те са болезнено уязвими и безпомощни, жадуващи за съчувствие и обич. Мирновременната, привидно спокойна обстановка не предвещава трагичната развръзка…
