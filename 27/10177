	Предсмъртното желание на бабата на Кейт е внучката й да върне перленото й колие в Нокнапог, малко рибарско селище в Ирландия, където възрастната жена е била родена. Като асистент на продуцента в телевизионна компания, Кейт има възможност да уреди заснемането на мистериозния Летен фестивал на красотата в селището. Тя и колегите й отсядат при заможния местен земевладелец Есрас МакЛър, който организира летните тържества. Есрас не е това, което Кейт очаква. С неземната си сребриста коса и изумруденозелени очи, в него има нещо магично, нещо завладяващо и прелъстяващо, което я хипнотизира и завладява сънищата й. И когато той заявява, че я е чакал през целия си живот, тя не може да прецени дали той се опитва да бъде романтичен или живее в някакъв свят на фантазии… докато Есрас не й доказва, че и двамата споделят едно и също магическо наследство, и че тя наистина е неговата Кралица на красотата.
