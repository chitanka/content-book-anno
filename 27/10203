	_Артуро Перес-Реверте, един от най-четените и превеждани испански писатели, е роден в Картахена през 1951 г. Завършва журналистика и политология, след дълга и успешна кариера на военен кореспондент в повечето горещи точки на планетата се посвещава изцяло на литературата. Книгите му са продадени в над 15 милиона тираж, преведени са на 35 езика. Голяма част от произведенията му са екранизирани — „Фламандският майстор“, „Морската карта“, „Учителят по фехтовка“, „Приключенията на капитан Алатристе“, „Деветата порта“, „Кралицата на юга“._
	_Лауреат е на множество литературни награди — Голямата награда на Франция за криминална литература; наградата „Дан Моне“ за европейска литература; италианската награда „Валомброза — Грегор фон Резори“ за най-добър чуждестранен роман; кавалер е на френския орден на литературата и изкуствата, а през 2003 г. за заслугите си към испанската литература е избран за член на Кралската академия на Испания._


	Испания е прегазена от войските на Бонапарт, на престола в Мадрид седи узурпатор, а далеч край бреговете на Андалусия красивият, старинен и непокорен Кадис устоява на френската обсада. Не само постоянният обстрел тревожи покоя на хилядолетния град, претъпкан с войска и бежанци — по улиците му периодично откриват трупове на млади момичета, бичувани зверски до смърт. Дали злодеянията на садистичния убиец имат някаква връзка със затягащия се обръч на обсадата — това е само един от въпросите, които си задава полицейският комисар Тисон, когато започва своята шахматна партия със смъртта.
	Съдбата мести много фигури по шахматната дъска на Кадис — красива и самотна наследница на богата търговска фамилия, беден и разочарован от съдбата корсар, който залага на карта живота си в името на една невъзможна страст, политици, офицери, ясновидки, аристократи и корумпирани полицаи. Под артилерийски огън, във вихъра на морски битки и сред танца на сенките в старинния град се решава съдбата на една страна, докато изтерзаният от собствените си демони полицейски комисар преследва неумолимо убиеца с железния бич.
C>
	„Това е най-сложният ми роман, едновременно криминален, романтичен и приключенски, роман за шпионаж, политика, наука, за загадки и за морето. Струва ми се, че «Обсадата» съдържа по нещо от всички мои романи.“
@	Артуро Перес-Реверте
@	The Cult Magazine
C$
