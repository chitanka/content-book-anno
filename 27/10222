	_Любовният триъгълник всъщност е квадрат_

	Позната вече и в България с „Вдовици в четвъртък“, нашумялата аржентинска писателка Клаудия Пинейро смята „Твоя“ за най-криминалния от всички свои романи. Баналната на пръв поглед изневяра прераства в убийство, макар и непредумишлено — Ернесто блъсва секретарката си Алисия, а жена му Инес става свидетел на инцидента. Докато се опитва да прикрие престъплението му, тя разбира, че тривиалният любовен триъгълник всъщност е квадрат, а привидното семейно благополучие се е сринало безвъзвратно и за нея остава открит единствено пътят на отмъщението.

	„Твоя“ е не само трилър, но и безпощаден разказ за лицемерието на средната класа, а наред с поддържането на типичното за жанра напрежение, Пинейро не се свени „да наднича под килима, защото — както неведнъж е заявявала — скритото под него ми е по-интересно от лъснатото сребро, изложено на показ“.
