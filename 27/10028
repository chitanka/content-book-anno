	Роман Драганести е може би съвършеният мъж. Богат, преуспял, красив и чаровен — той е всичко, за което едно момиче може да мечтае, като изключим малкия недостатък, че също така е и вампир. И какво от това, че е малко по-стар и обикновено гледа на човешките жени като на обект за вечеря, а не за среща?
	Да, Роман Драганести е вампир, но вампир, който загубва един от вампирските си зъби, когато ги забива в нещо, в което наистина не е трябвало да го прави. И сега има една нощ на разположение, за да намери зъболекар, преди неговите естествени възстановителни способности да затворят раната и да го оставят да се храни на една страна за цяла вечност.
	Нещата не вървят добре и при Шана Уилън… След като става свидетел на ужасно убийство, дело на руската мафия, тя е следваща в списъка им за премахване. А кариерата й на зъболекар изглежда върви надолу, защото има страх от кръв. Когато Роман я спасява от опит за убийство, тя започва да се пита дали не е открила единственият мъж, който може да я опази жива. Въпреки че привличането помежду им е мигновено и страстно, ще успее ли Шана да превъзмогне страха си от кръвта и да оправи зъба на Роман? А ако го направи, какво ще му попречи да го използва върху нея?


	Първият паранормален роман на Керелин Спаркс „Как да се омъжиш за вампир милионер“ се издига от прилеповата пещера толкова бързо, че става бестселъров дебютен роман на онлайн книжарницата „Бордърс“ за 2005 година. Всяка една от книгите в поредицата „Рискована любов“ се превръща в бестселър на „Ю Ес Ей Тудей“. Когато четвъртата книга — „The Undead Next Door“ попада в списъка с бестселъри на Ню Йорк Таймс, дори Неживите й обръщат внимание, което прави Керелин леко нервна. Тя живее в района на Грейтър Хюстън със съпруга и децата си в къща, пълна с чесън. Досега не е имало вампири в семейството й. Върколаците са изцяло друг въпрос.
	Бъди смел, самоуверен и луд!
