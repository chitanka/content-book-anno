	Джена Дейвис намира убежище за себе си и за седемгодишната Лекси в калифорнийското градче Ейнджълс Бей — Заливът на ангелите. Преследва я опасна тайна и единственото й желание е да намери спокойствие сред непознати хора. Само че в деня, в който спасява девойка, решена да се самоубие, животът й се преобръща. Ненадейно всички в градчето искат да научат историята й… история, която може да й струва живота.
	Рейд Танер е репортер с остър нюх, който веднага се усъмнява във версията на Джена. Коя е тя и какво крие? Иска отговори, само че търсенето на истината заплашва да въвлече и него, и младата жена в събития с непредвидим край.
	Казват, че любовта прави чудеса, ала ще бъде ли Джена в безопасност в обятията на Рейд?
	Можеше да разбере коя всъщност е тя — имаше контакти в полицията. Ако напишеше силен материал, кариерата му отново щеше да потръгне. Само дето така можеше да причини смъртта на Лекси, а и на Джена. Вече допусна грешка, като целуна Джена. Господи, колко пламенно му отвърна тя! Явно под спокойната фасада се криеше емоционална и страстна жена. Музиката й го беше разтърсила — защо не беше предугадил, че и целувката й ще има същия ефект? Защо не си беше дал сметка, че вкусеше ли я, докоснеше ли я веднъж, щеше да поиска да я съблече и да я заведе в леглото?
