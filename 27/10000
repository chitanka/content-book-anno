	Мистериозен военен камион спира през нощта пред главния портал на Производствено обединение „Маяк“, Челябинска област. Четирима мъже, облечени в униформи на руската армия, изскачат и избиват служителите от охраната. Камионът, натоварен с чеченски командоси, прониква на територията на най-големия руски ядрен комплекс. Тридесет минути по-късно чеченският отряд отпътува с две кутии високообогатен уран от ядреното хранилище на комплекса.
	Шифровано съобщение на Ал Кайда, засечено от ЦРУ, хвърля в тревога Вашингтон. Изкушен от красива агентка на ЦРУ, португалският историк и криптоаналитик Томаш Нороня се заема със задачата да открие какво се крие зад загадъчното послание 6AYHAS1HA8RU.
	Ахмед ибн Бараках е будно египетско момче, което под ръководството на молла Саад изучава основите на исляма — миролюбива, добротворна и толерантна към иноверците религия. Всичко се променя, когато в медресето в Кайро, финансирано от „Ал Азхар“, пристига нов преподавател — Айман бин Катада.
	Всички сюжетни линии се сплитат в един изумителен трилър, който се разиграва на три континента: в Двореца на дожите във Венеция, в египетските затвори „Абу Заабал“ и „Мазра Тора“, в тренировъчния лагер „Халдан“ на Ал Кайда в Афганистан… Шеметното преследване из улиците на Манхатън спира на няколкостотин метра от сградата на Общото събрание на ООН — и на три минути от ядрения апокалипсис…
