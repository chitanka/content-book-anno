	Чарлс Буковски (1920–1994), знаменит представител на бийтпоколението, антиконформист и бунтар, е един от най-тиражираните и превеждани американски писатели. Автор е на 50 творби — поезия и проза. „На юг от никъде“ е петата книга на Буковски, която издателство „Фама“ предоставя на българския читател. Досега са излезли още: „Всичко на масата“, „Factotum“, „Холивуд“ и „Жени“.

#	За алкохола
	Алкохолът е едно от най-великите неща на този свят, поне според мен. За повечето хора той може да е пагубен, но аз съм друг случай. Написал съм най-добрите си работи под въздействието на алкохола.

#	За жените
	Жените са като машини за оплакване. Все мъжете са им виновни. Мислят се за незаменими. Там им е проблемът. Когато една жена ме вбеси, пращам я по дяволите. Качвам се в колата и заминавам. Където и да е.

#	За писането
	Никога не пиша през деня. То е като да се разхождаш гол в голям магазин. Всички те гледат. Но нощем… тогава е времето на магиите.

#	За вярата
	Вярата е за онези, които я имат. Само не ме обременявайте с нея. Имам повече вяра в своя водопроводчик, отколкото във Второто пришествие. Водопроводчикът поне върши нещо полезно — отпушва клозети.
@	Из интервю на Шон Пен с Чарлс Буковски,
@	Interview magazine,
@@	септември 1987 г.
