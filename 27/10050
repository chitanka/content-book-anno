	Когато Джакс и Саша срещат Джордан Елис за пръв път, те веднага разбират, че тя не е обикновена тийнейджърка. Освен че е дъщеря на президента, е и Анаво — жива потомка на Ева и безценен дар за братята Мефисто. Това, което не знаят обаче, е, че Ерикс има дяволски план да отвлече момичето и да зароби душата на нейния баща. Ако планът му проработи, последствията ще са катастрофални. За да предотвратят това, момчетата трябва да влязат в надпревара с времето.
	Вълнуваща история, преливаща от романтика, опасности и интриги, „Изкуплението на Кирос“ ще ви потопи отново в митичния свят на „Заветът Мефисто“.


	Джордан се изправи на крака и огледа планините, снега, който тихо се сипеше. Вярно, беше невероятно красиво, но нима можеше да прекара тук остатъка от вечността? От съседната ела излетя гарван. Вятърът се засили и засвири в игличките на дърветата, а в шепота му сякаш долови гласа на Кий да вика името.
	Тя застина и се заслуша в него.
	Горестен, измъчен.
	Неутешим.
	Погледна към ангела.
	Мери Майкъл я гледаше с насълзени очи, а образът започваше да се губи.
	— Хайде Джордан, трябва да решиш…


	Тринити Фейгън невинаги е била писателка. Дълги години работи като счетоводител, преди да последва мечтата си и да се отдаде на творчество. Превзема литературната сцена на САЩ с поредица от книги, проследяващи комичните и заплетени приключения на щатски данъчен инспектор, първата от които й носи наградата RITA. Тринити е носител и на наградата за писатели на романси „Златно сърце“. Въображението й, обаче, винаги е било увлечено от идеята за живот след смъртта. Тя намира начини да задоволи своя интерес към въпросите за съществуването на Ада и Рая, проучвайки какво си представят хората и след това създавайки своя собствена митология в дебютния си роман за тийнейджъри „Изкуплението на Аякс“.
	Писателката обожава метъл и рок музика, Скалистите планини, шоколадовия кекс и колежанския футбол. Не й допадат сълзливите истории и лицемерието. Сред най-любимите й занимания е писането. В момента Тринити живее, пише и разваля слуха си, слушайки любимата си музика, в най-слабо заселената част на западен Тексас със съпруга си и една много зла котка.
