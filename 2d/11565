	Австралийската писателка Кейт Мортън завършва английска филология в университета в Куинсланд, където насочва интереса си към викторианската трагедия. Пише докторат върху съвременния роман, съчетаващ елементи на готика и мистерия. Нейните „романи с атмосфера“, както ги нарича критиката, са издадени в 38 държави в общ тираж над 3 милиона и се радват на феноменален успех. Първата й книга „Къщата на Ривъртън“ (на български език със заглавие „Изплъзване от времето“), става бестселър на в. „Сънди Таймс“ във Великобритания през 2007 г. и на в. „Ню Йорк Таймс“ през 2008 г. Вторият й роман „Забравената градина“, покорява първо Испания, после става бестселър номер 1 във Великобритания за 2008 г. според класацията на в. „Сънди Таймс“. През 2009 г. романът печели и наградата за най-добра книга, присъждана от Австралийската асоциация на книгата. Следват „Отминали времена“ и „Пазителка на тайните“, които окончателно затвърждават авторката като една от големите съвременни повествователки. През 2013-а романът „Пазителка на тайните“ е обявен за най-добра художествена книга на годината в Австралия.
	Кейт живее в Брисбън със съпруга и синовете си и продължава да пише.

	__1961 г.__
	В един горещ летен ден в английската провинция шестнайсетгодишната Лоръл Никълсън бленува за бляскаво бъдеще в Лондон. Идиличният следобед обаче я прави очевидец на потресаващо престъпление — майка й, Дороти, извършва убийство. Случилото се остава загадка, пазена в тайна пет десетилетия.

	__2011 г.__
	Лоръл, вече прочута актриса, пристига в семейната ферма, където Дороти посреща деветдесетия си рожден ден на смъртно легло. Преследвана от зловещия спомен за събитията от онзи паметен летен ден, Лоръл се заема да узнае истината за загадъчните обрати в историята на своето семейство. Стара снимка я изпраща по стъпките на Дороти, Вивиан и Джими — трима души от три различни свята, чиито пътища съдбовно се пресичат в Лондон по време на войната.

	Тайната се разплита бавно и изкусително в този умело изграден разказ за мечти и подли кроежи, за любов, приятелство и благородство на фона на събития, безвъзвратно променили облика на целия свят.
