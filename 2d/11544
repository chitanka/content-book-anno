	В местния вестник на един град в Западна Германия се появява обявление на фирма, която бързо и акуратно извършва всякакви, дори и най-сложни, изчисления. До нейните услуги прибягва веднага известен професор математик. На двадесет и осем страници само за двадесет и четири часа той получава решение по един гениален начин на своята задача — това е колосален труд, извършен за приказно кратко време. Професорът е безкрайно учуден и смутен от свръхестествената математическа дарба, която явно се експлоатира. Поставената цел — да разкрие тайната на тая изчислителна фирма, е постигната накрая от професора чрез сериозни изпитания. Той се натъква на едни още по-рафинирани и по-безчовечни от известните досега начини за използуване на способности, за превръщането на човека в робот с помощта на постиженията на съвременната наука. Повестта е политически заострена и има съвременно звучене. Наред с електронните сметачни машини по най-чудовищен начин е впрегнат и човешкият ум за ново въоръжаване, за нова война.
