	Преди да се отдаде на писателска кариера, Лусинда Райли се изявява като актриса на филмовото, театралното и телевизионното поприще. На двайсет и четири години пише първия си роман. Следват още седем романа, които са преведени на общо четиринайсет езика, а един от тях — „Орхидеената къща“, е отличен от „Литературния клуб на Ричард и Джуди“ (www.richardandjudy.co.uk), издаден е в петнайсет други държави и се продава в над милионен тираж в цял свят.
	Лусинда Райли живее в Норфък и във Франция със съпруга си и четирите си деца.

	Изтръпнала от страх, Кони отвори кухненската врата, която водеше към вестибюла, и видя София на входа. Незнайно как бе успяла да преодолее стълбището невредима и сега бе в обятията на Фредерик. Сърцето на Кони беше на път да се пръсне от напрежение и тя се шмугна в тъмното помещение зад нея, за да реши как е най-разумно да постъпи. Бе ясно, че двете гълъбчета имаха уговорка. Десет часа вечерта не бе най-подходящото време за гости, да не говорим за срещи между млади господа и госпожици без придружител.
