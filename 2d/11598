	Този том предлага на българския читател нова среща с творчеството на големия френски писател Франсоа Мориак (1885–1970): „Родителка“ (1924), „Пустинята на любовта“ (1925), „Фарисейката“ (1941) и „Юноша от едно време“ (1969) очертават зрелия период в творчеството на романиста. Той е автор и на множество стихове, новели и есета, на театрални пиеси, биографии и дневници, но те остават в сянката на неговите романи. През 1925 година „Пустинята на любовта“ получава Голямата награда на Френската академия, а през 1933 година Мориак бива избран за член на Френската академия. През 1952 година е удостоен с Нобелова награда за литература.
	На какво се дължи голямата популярност до днес на творчеството на Франсоа Мориак? Освен писателския труд, единствената професия, която го привлича, е попрището на духовен наставник.
	Какво обединява тези две призвания на Мориак? Свободата му на човек и творец, които отказва да приеме както католическите догми, така и догмите на буржоазния морал. Двете измерения на трагичното у Мориак — психологическо и философско — насочват усилията на писателя предимно към романния жанр, където вниманието му се съсредоточава около темата за любовта. Благодарение на нейната пречистваща роля героите откриват собствения си път към истината, доброто и състраданието.
