	„Антология на модерната френска поезия“ ще бъде естествено продължение на антологията „От Вийон до Виан“, издадена от „Нов Златорог“ преди няколко години и получила широк отзвук сред любителите на поезията. Обемаща близо пет века — от първите зари на Ренесанса до средата на миналия век — тази книга показа още по-отчетливо един парадокс у нас: колкото класическата френска поезия и модерните течения от началото на века са познати, и то чрез многобройни преводи, толкова най-новите тенденции като че ли остават извън полезрението на читателската публика. Новата книга има амбициозната задача да запълни тази празнота чрез поети като Едмон Жабес, Жан Грожан, Лоран Гаспар, Робер Марто, Ален Жуфроа, Мари-Клер Банкар, Салах Стетие, Жан Стефан, Пиер Остер, Лионел Рей, Жан Оризе, Ален Ланс, Ришар Ронье, до по-младите като Еди Кадур и Ги Гофет.
