	Романът „Булото“ е отличен с наградата „Перото на Йовков“, а сега за пръв път стига до широката публика.
	Сред зимната виелица броди красиво голо момиче, загърнато само в червеното си палто. Не усеща студа — днес името й е било сменено. Тя е новородена. Предстои й нов, различен живот, а един мъж не подозира, че колкото повече се грижи за нея, толкова повече я губи…
	На фона на драматичните събития от края на 80-те години двама млади се втурват във вихъра на голямата любов. Кариера, семейство, вяра — всичко е на заден план, но повелята на разделното време и бездушната политика се оказва по-силна.
	От едно забравено от Бога и хората село долита заглъхващият глас на човек, който е жертвал всичко за любовта си — и сега няма нищо. Той и завърналият се от „Голямата екскурзия“ Исинаа са последните свидетели на времето, което не ще се върне, на мъдростта, която ще бъде загубена, на чувствата, които са били потъпкани.
