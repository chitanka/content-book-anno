	Стойностен и вълнуващ исторически роман, нареждащ се сред шедьоврите в жанра.
	Кралят на Кастилия Алфонсо VIII прави свой министър уважавания евреин Йеуда Ибн Езра, надявайки се да спре стопанския упадък на страната. Скоро у Алфонсо се събужда страст към неговата интелигентна и красива дъщеря Рахел. Заради народа си тя приема да се жертва, но постепенно се влюбва в енергичния и смел рицар.
	Народът на Кастилия също я обиква и я смята за своя кралица. В същото време Леонор, истинската кралица, измъчвана от ревност и жадуваща отмъщение, хвърля страната във война. За опустошителните последствия са обвинени евреите.
	Дали сред религиозния фанатизъм, противопоставящ едни на други християни, евреи и мюсюлмани, ще оцелее една голяма и истинска любов?


	Библейската история за кралица Естир, която спасила от гибел народа си, в продължение на десетки години е ангажирала вниманието на Лион Фойхтвангер. Междувременно писателят опознава образите и на други еврейски жени, които са се намесвали съдбоносно в историята на своя народ, и в романа „Еврейката от Толедо“ описва една от тях — Рахел, Ла Фермоса, любимата на Алфонсо VIII. Тази любовна история е занимавала въображението на испанците в течение на столетия. Наред с драмата на Лопе де Вега „La Judia de Toledo“ са написани безброй балади, романси, стихотворни епоси, романи, новели и пиеси. Лион Фойхтвангер се е запознал със старите испански хроники, които първи са разказали за краля и еврейката — една от тях е написана от правнука на Алфонсо VIII, също Алфонсо, който пише за любовта на прадядо си към еврейката с много обич и съчувствие.
	Авторът е изследвал задълбочено историческия контекст, в който се развива връзката на двамата влюбени и който придава дълбок смисъл на драмата на Рахел и краля.
