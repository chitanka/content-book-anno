	Годината е 1868-а. Четиринайсетгодишният Шерлок Холмс се сблъсква с най-загадъчния си случай до момента. Майкрофт, по-големият му брат, е намерен с нож в ръка, надвесен над труп. Само Шерлок вярва, че брат му е невинен. Но може ли да го докаже?
	В една изумителна надпревара, която ще го отведе чак до Москва, младият Холмс трябва да разбере кой е натопил Майкрофт и защо, иначе има опасност брат му да увисне на въжето.
	Какъв е бил култовият детектив Шерлок Холмс като тийнейджър? Къде е ходил на училище и кои са били приятелите му? Къде и кога е усвоил уменията, които демонстрира по-късно — логичния ум, бокса и фехтовката, любовта към музиката и свиренето на цигулка? Какво е изучавал в университета? От какво се е страхувал? Обичал ли е някого и ако да — кого? Книгите от серията „Младият Шерлок Холмс“ отговарят на всички тези въпроси, пресъздавайки наново брилянтния детектив в тийнейджърските му години и в същото време запазват духа на оригиналните романи.


	Андрю Лейн е автор на бестселъри от поредиците „Младият Шерлок Холмс“ и „Изгубени светове“. Първата е публикувана на тридесет и седем езика. Андрю е не само страстен почитател на великия детектив, но и експерт по книгите за него. Единствен от всички детски писатели получава разрешение от наследниците на Артър Конан Дойл да пише за Шерлок Холмс. Андрю пише и други книги, като трилъри за възрастни (под псевдоним), телевизионни адаптации (включително „Доктор Ху“) и нехудожествени книги (например за Джеймс Бонд и Уолъс и Громит). Живее в Дорсет заедно със съпругата си и сина си и огромна сбирка от книги за Шерлок Холмс, първите от които открил при разпродажба преди повече от четиридесет години.
