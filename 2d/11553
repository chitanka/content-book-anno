	Със своето зелено богатство България има реален принос в провежданата политика за опазване на европейската и световна природа. Биоразнообразието в екосистемите и местообитанията, генетичният фонд и естествените природни ресурси са защитени чрез включването им в „Натура 2000“, чиито площи са в размер на 34,4% от територията на страната или почти два пъти повече от относителния дял на общата площ на сухоземната екологична мрежа от територията на ЕС. По такъв начин нашата страна е със значителен дял в реализиране създаването на „Зелена инфраструктура“ в общоевропейското пространство, включваща както градски, така и селски райони и горите и териториите на дивата природа, чиято цел е хармонизиране на човешките дейности с естествената среда и стимулиране на социално-икономическото развитие на местните общности. Съхранената природа, неурбанизираните и богати на плодородни почви земеделски площи в страната са предпоставка и за производството на биологично чисти селскостопански и горски продукти, осигуряващи условия за природосъобразен живот на населението.
	Именно зеленото природно богатство носи на България допълнително капитализирана екологична стойност от особена важност за развитието на икономиката на страната и за нейното възприемане от международната общност като съпричастна и с висока степен на отговорност за решаване на продължаващите тревожни екологични и климатични проблеми на Планетата.
