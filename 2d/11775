	В надпреварата да спаси един от своите, „Сигма“ трябва да се изправи срещу една от най-дълбоките духовни тайни на човечеството в това разширяващо ума приключение на Джеймс Ролинс, разказано с типичната за него комбинация от най-модерните постижения в науката, исторически загадки и спиращ дъха екшън.
	Командир Грей Пиърс се прибира на Бъдни вечер и открива, че домът му е разграбен. Бременната му любима е изчезнала, а съпругата на приятеля му, Кат, лежи в безсъзнание на пода в кухнята. Грей няма никаква следа, по която да тръгне, и единствената му надежда за някаква информация е Кат. Но тя е в кома и не може да говори — докато блестящ невролог не предлага радикален подход, с който да „отключи“ ума й за достатъчно дълго време, за да й зададат няколко въпроса.
	Наученото от Кат дава началото на трескаво търсене на отговори, свързани със загадки от епохата на Испанската инквизиция и с една от най-зловещите и кървави книги в човешката история — средновековен текст, известен като Malleus Maleficarum, „Чук за вещици“. Нещо, скрито в миналото, ще разкрие плашеща истина за настоящето и бъдещето на прага на унищожението и ще накара агентите на „Сигма“ да се изправят пред върховния въпрос — какво означава да имаш душа?
