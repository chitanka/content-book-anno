	Антон Донев се обръща към научната фантастика, за да я използува не за смели мечти и предричания, а като материал за хумористични и сатирични разкази. Четвъртото измерение, дематериализацията, възкресението на мъртвите, връщането във времето, роботите, духовете и още кой знае колко фантастични идеи и хрумвания са само повод за Антон Донев да осмее някои явления на нашата съвременност. Понякога той остро или иронично осъжда, понякога безобидно се смее, но никога чувството за хумор не му изменя, макар да се намира на милиарди километри от земята. И колкото и въздушни да са фантастичните му постройки, в тях винаги се долавя земното притегляне.


	__Антон Стойчев Донев__ е роден на 12 декември 1927 година в София. Завършил медицина и работил десет години като лекар. Написал редица фейлетони, естрадно-сатирични спектакли и многоактни пиеси. От тях комедията „Имате ли двойник?“ е играна в София и провинцията, а драмата „Не само животът е ценен“ е наградена на конкурса за най-добро драматично произведение по случай петнадесетгодишнината от Девети септември.
	„Фантастичен хумор“ е първата му книга.
