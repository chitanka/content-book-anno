	Малката русалка не е нежното и наивно същество, което си мислите, че познавате. Всъщност принцеса Лира е една от най-смъртоносните сирени, които могат да бъдат срещнати из океанските дълбини. Тя притежава колекция от 17 човешки сърца, всяко от които отнето по хладнокръвен начин, а легендите за нея смразяват от страх и морския, и човешкия народ. Но страхопочитанието и уважението към нея се изпаряват в деня, в който тя отнема живота на морско същество, за да спаси мъж. Затова Морската кралица превръща Лира в най-презряното нещо — човек. За да се върне обратно в морето и да стане отново сирена, Лира трябва да занесе на кралицата сърцето на принц Елиан. Обаче има две уловки — тя не може да разчита на магията на песента си и ако не се справи със задачата, ще остане завинаги човек…
	Океанът е единственото място, което принц Елиан смята за свой дом, въпреки че е наследник на едно от най-влиятелните кралства в света. За него ловът на сирени е не просто приятно занимание, а дълг. Но когато спасява от удавяне млада жена, той няма представа какво всъщност е тя. Тя обещава да му помогне в търсенето на ключа към окончателното изтребление на сирените, но може ли да се довери? И на каква цена?
