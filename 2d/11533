	В тихото градче Мунлайт Бей започват да изчезват деца. На полицията не може да се разчита за помощ. Вместо да преследват престъпниците, служителите на закона правят всичко възможно да прикриват деянията им.
	Кристофър Сноу се заема с търсенето на петгодишно момченце, син на негова приятелка от детинство. Убеден е, че децата са живи и че изчезването им е свързано с катастрофалните последствия от научни изследвания, извършвани във военната база Форт Уайвърн. За да запазят тайната, изключително влиятелни хора са готови на чудовищни престъпления.

	Заедно с вонята се разнесе слаб, но смразяващ кръвта звук на хиляди измъчени гласове. Чу се и нечовешки писък.
	Ходжсън се обърна към нас и посочи още един човек в скафандър, който се появи в полезрението ни.
	Изведнъж вратите започнаха да се затварят. Пипалата на увивното растение изхрущяха, притиснати между плъзгащите се плоскости. Вратите потрепериха и едва не се дръпнаха назад, но после срязаха пипалата и кабината тръгна нагоре.
	Изпускайки жълта течност и парлив мирис на сяра, откъснатите пипала трескаво се загърчиха, стопиха се и застинаха в неподвижна пихтия.
