	Моят живот е многоточие. Обичам многоточията, тяхната недоизказаност и загатване за изненада за нещо неочаквано. Държат сетивата ти нащрек, но и карат взора ти да вижда планината, но не и прозореца. През 2015 г. се преместихме в Германия. Животът ми рязко се промени. Изпаднах в безтегловност. Натрупах самота за три прераждания напред. Но…
	Но коя съм всъщност?
	В собствените си очи съм свободен дух, циркулиращ хаотично в пространството и собствената си Вселена. Специалист по всичко и по абсолютно нищо. Художник, който не е рисувал от 25 години, журналист, изгубил вдъхновение. Жена на ръба на нервна криза, но никога човек без цел. Главата ми е гнездо от жужащи идеи, коя от коя по-въздействащи, и току някоя ме жилва по задника и ме кара да подскачам. Последната от тях са тези редове, които написах за улеснение на тези, които искат да направят голямата крачка и да се отправят да търсят щастието си в Германия.
