	Звезден кораб пресича космоса на път за далечна звезда. Той лети вече четиристотин години. От двадесет и четиримата души, които са тръгнали от Земята, са останали само неколцина. Трима старци. Но в кораба са се родили и раснат няколко деца, няколко представители на една нова, космическа раса, за които Земята е само легенда. И когато до далечната цел остава година път, нищожен отрез от дългия полет, хората разбират, че техните усилия и тяхната жертва са ненужни. Нима малката човешка колония ще изгасне като искрица, угасена от величието и студенината на космоса? Или тя ще запали върху негостоприемната планета, там, под Черното слънце, нов огромен човешки огън, чието сияние след хилядолетия ще стигне до Земята-майка?


	„По голямата спирала“ е отличена с втора награда на конкурса, обявен от кабинета за научна фантастика и издателство „Народна младеж“ — 1965 година.
