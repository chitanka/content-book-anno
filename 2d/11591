	Разположен високо в Хималаите върху обширното Тибетско плато, заобиколен от планински вериги, Тибет развива в изолация една от най-уникалните човешки култури. Още преди столетия тибетците се включили в експеримент, който си остава уникален в историята на нашата планета. Цяла една нация насочила развитието си навътре, към дълбините на духовното познание.
	Студеният климат, разреденият въздух и географската отчужденост са спомогнали за появата на цели поколения, които по рождение са предразположени да възприемат онези нива на реалността, които остават скрити за останалите хора. Именно това обяснява тибетската преданост към религията, превърнала се в национална обсебеност.
	Бренан разкрива пред нас един изумителен и загадъчен свят (до китайското нашествие през 1950 г. 25% от населението е в манастири, европейците, стъпили на тибетска земя, са едва шестима). Книгата отваря прозорец към една култура, основаваща се на принципа на реинкарнацията (прераждането), овладяла фините енергии на човешкото тяло, тайните на звука, сънуването, левитацията… Читателят се среща с адептите на тумо — специфична психична техника за повишаване на телесната температура — които са изсушавали с тялото си одеяло, накиснато в ледените води на планински поток. За да не звучи голословно, авторът търси и открива редица паралели на резултатите от тайните тибетски техники в съвременните научни постижения в западната култура.


	Ирландският писател Хърби Бренан (род. 1940), подписващ се и като Дж. Х. Бренан, е добре известен с трудовете си върху модерната езотерика, както и с многобройните си романи и книги-игри. Смятан е за един от авторитетните познавачи (и практици!) в сферата на западната окултна традиция.
