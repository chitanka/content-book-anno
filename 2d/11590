	Джокера продължаваше да брои наум. Пред погледа му минаваха откъслечни образи — зяпнал от удивление агент от Тайните служби, играчът в края на терена, вдигнал ръката си с голямата ръкавица… Две хиляди метра. Четири секунди. Невъзможно е да се улучи подвижна мишена при нормални обстоятелства, но Хауърд знаеше, че си имат работа със снайперист, способен да го извърши. Някъде отвисоко чу трясък от счупване на стъкло. Сърцето му заплашваше да се пръсне, нечовешка болка прорязваше стъпалата му при всеки досег със земята. Нямаше време да извика за предупреждение, да обяснява… Оставаше му само едно…
	Планът е толкова сложен, „мишената“ — толкова добре охранявана, че на тримата снайперисти, натоварени с мисията, се налага да репетират в Аризонската пустиня.
	Коул Хауърд от ФБР знае, че разполага с броени дни да предотврати политическото убийство. Но той е изправен пред невъзможна мисия — няма представа кой е набелязаният човек, нито къде ще бъде проведена смъртоносната акция.
	Бившият сержант от САС Майк Крамър също е попаднал на гореща следа — съумял е да проникне в ирландската общност в Ню Йорк, преследвайки Мери Хенъси — жестоката убийца, която е съсипала живота му.
	Ако Крамър и Хауърд не се съюзят, светът ще стане свидетел на най-дръзката терористична акция за всички времена…
