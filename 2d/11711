	_Любовта, предателството и дори дълбоко заровените тайни не могат да останат скрити завинаги_

	__1944 година__
	Британският пилот на бомбардировач „Бленхайм“ Хюго Лангли катапултира от горящия си самолет над окупираната от германците Тоскана. Тежко ранен, той открива спасение сред руините на манастир и в ръцете на София, млада жена с невероятен кураж, която живее в близкото село. Скоро помежду им пламва любов, но връзката им е трагично прекъсната от предателство…
	__30 години по-късно__
	Дъщерята на Хюго Джоана се завръща в родния си дом в английската провинция, за да уреди погребението на току-що починалия си баща. Докато преглежда личните му вещи, тя открива неотворено писмо, адресирано до София Бартоли в Тоскана. То съдържа страстно признание за любов и неизвестен за Джоана факт, който я разтърсва дълбоко.
	Шокирана от внезапната смърт на баща си и от наученото, тя отпътува за малкото селце Сан Салваторе в красивата Тоскана, за да тръгне по следата, оставена в писмото, и да разбере истината за своето семейство. Там попада в привидно сплотена общност от хора, които никога не заключват вратите си и са вечно жадни за клюки. Приютява я Паола, жена с невероятни кулинарни умения, която й разкрива богатството на италианската храна. Случайността среща Джоана с Ренцо, „най-привлекателния мъж, когото някога е виждала“, и той й помага в търсенето на отговори. Оказва се, че тайните са много повече и те засягат всички в селото. Мистерията нараства, когато Джоана открива, че някой предпочита миналото да остане погребано. Макар животът й да е в опасност, тя е стигнала твърде далеч и не може да спре, преди да научи всичко…
