	Те само си мислят, че той е китаец. Безпомощен емигрант в Лондон, сломен от кървавия и безсмислен атентат на ИРА, при който загиват единствените му близки — жена и дъщеря. Колко жалко… Защото той вече е загубил всичко, което е имал за губене. Отдавна — още в онази, Виетнамската война. Първо го излъгаха американците, а сега и англичаните с тяхната демокрация. Не могат да открият извършителите, не могат да ги накажат…
	Е, тогава той ще се справи сам.
	Скоро един от шефовете на ИРА открива, че е стъпил в минно поле. Обкръжен насред Белфаст. От някакъв си жълт боклук, дето трябва да стърчи като пословичния пръст сред местните. А ултиматумът на Китаеца е съвсем прост: имената на извършителите. И поне час преднина пред английските специални части. Тия копелета са си негови — до последната капка кръв…
