	Коледа е и Флавия де Лус — единайсетгодишното момиче детектив с влечение към химията — се е затворила в лабораторията си, за да забърка отвара, с която да залови Дядо Коледа и да докаже, че той съществува. Съвсем скоро обаче е принудена да прекъсне заниманието си, защото снимачен екип пристига в имението Бъкшоу, за да прави филм с участието на звездата Филис Уивърн. В силна снежна буря всички жители на Бишъпс Лейси се събират в Бъкшоу, за да гледат актьорската игра на Уивърн, но никой от тях не е подготвен за шокиращия завършек на вечерта: мъртвец, удушен с филмова лента.
	Кой от всички гости би организирал толкова зловеща сцена? Докато бурята се разразява с пълна сила, а списъкът на заподозрените расте Флавия трябва да открие убиеца, скрит пред погледа на всички.

	_„Преследвана от сенки“ е четвъртият роман с главна героиня Флавия де Лус, в който момичето проявява отново наблюдателността и острия си ум, съчетани с щипка ирония — точно толкова, че да не наруши изтънчения стил. Брадли отново ни впечатлява с класически криминален сюжет, който би държал в напрежение всеки почитател на детективския роман._
C>
	„Алън Брадли създаде един от най-оригиналните, чаровни, необикновено изобретателни и забавни детективи на всички времена.“
@	Bookreporter
C$
C>
	„Засукан и възхитителен… Флавия е класически литературен герой, който успява да допадне еднакво много на млади и възрастни читатели.“
@	Times Record News
C$
	__Алън Брадли__ е роден в Торонто, но е отраснал в Кобург, щата Онтарио в Канада. С диплома на инженер по електроника той е работил за няколко радио и телевизионни станции в Онтарио, преди да стане директор в медийния център на университета в град Саскатун. Там работи 25 години, преди да се пенсионира през 1994 г. Той е първият президент на съюза на писателите в Саскатун, пише сценарии и редовно публикува свои творби в литературните издания.
	През 2007 г. Алън Брадли печели наградата „Дагър“ за най-добър дебют в криминалната проза с романа си „Сладкото на дъното на пая“ след което успява да продаде правата за издаването му в Канада, САЩ и Великобритания само въз основа на първата глава и резюме на съдържанието. Това му отваря вратите към световната известност. До края на 2012 г. поредицата „Мистериите на Флавия“ наброява пет книги, а няколко нови са в проект.
	Алън Брадли живее в Малта със съпругата си и двете си котки.
