	Полетът към звездите е бил мечта на човечеството от древни времена. За тях мечтае още като малко момиче и Ани, дъщерята на известния инженер-конструктор Скрибин. Нейното съкровено желание се осъществява по странен начин: баща и дъщеря са отвлечени от агенти на империализма, които се борят с най-долни средства, за да постигнат надмощие в звездния мир. Те искат да привлекат на своя страна големия учен от социалистическия лагер, като му обещават пари и власт.
	Напразно. Той е непреклонен.
	Една ракета полита към Луната… По пътя се случва фантастичната история — срещата на земни хора със същества от неизвестната планета Мион…
	Някъде в галактиката има планета, на която живеят хора; в областта на техниката те са отишли хиляди години по-напред от земните жители. У тях има морална възвишеност — те не познават насилието, злобата, долните човешки страсти са им отдавна чужди.
	С интересно разгърната фабула, живо изградените образи и сполучливото съчетание на фантастика и реалност романът „Гости от Мион“ е оптимистичен художествен разказ за светлите перспективи на бъдещето развитие на човечеството.
