	_Близък съм със смъртта във всичките й кървави форми, владея езиците на костите, разложението и гнилостните процеси. В това съм добър. Или поне бях_.


	Дългият празничен уикенд едва започва, когато съдебният антрополог Дейвид Хънтър получава обаждане от полицията в Есекс. В мътните крайбрежни води недалеч от Лондон е забелязан разложен труп. По всичко личи, че тялото е на Лео Вилиърс, наследник на богат местен род. Лео е заподозрян в убийството на млада жена и полицията е притисната да действа бързо и да потвърди самоличността. Но Дейвид Хънтър има съмнения.
	Скоро са открити нови останки и от затънтените блата започват да изплуват неподозирани тайни. Хънтър е въвлечен в калта на семейни драми и местни лъжи и открива, че не може, или не иска да избяга, макар да знае, че истинската заплаха не идва от мъртвите.
	Със зловещата си клаустрофобична атмосфера, автентични детайли и разтърсващи обрати, „Мъртви води“ е майсторски образец в криминалния трилър и бележи завръщането на един от най-добрите в жанра.


	Учител по испански, барабанист, разследващ журналист — Саймън Бекет черпи опит от различни сфери, преди да нагази в дълбоките води на криминалния трилър. В основата на романите му залягат журналистическите разследвания, които го отвеждат в знаменитата Ферма за трупове в Тенеси. Именно от наблюденията в известния център за антропологични изследвания се ражда идеята за нестандартния му герой с интригуващ характер — Дейвид Хънтър.
	„Мъртви води“ е петият роман от поредицата за доктор Хънтър, която днес е преведена на 29 езика и включва още: „Убийства в Манхам“, „Огнената диря“, „Шепотът на мъртвите“ и „Гробовни тайни“.
	Световният бестселър автор се завръща с нов случай за д-р Дейвид Хънтър.
