	Когато жаждата за живот е единственото ти оръжие за оцеляване…
	Лин и майка й населяват свят, в който питейната вода е на изчерпване и се е превърнала в най-голямата ценност за хората. Все пак двете са щастливки — в близост до къщата им има малко езеро. За 16-годишното момиче това е единственото, което познава. Лин никога не е виждала град, не е ходила на училище. Но майката е научила дъщеря си на жестоките правила на природата — никога на никого да не се доверява и първо да стреля, после да пита.
	Останала сама след смъртта на майка си, Лин установява контакт с добронамерен възрастен мъж, който живее наблизо. Те започват да си помагат и постепенно Стебс успява да размекне твърдата й черупка. Един ден двамата откриват барака, в която живеят младеж, неговата невръстна племенница и бременната й майка. С времето между Лин и младия Илай прехвърчат искри, той учи мъжкараната да флиртува, а тя него — да стреля с пушка. И точно когато всичко започва да изглежда все по-идилично, историята драматично се преобръща.

	С „Нито капка вода“ Минди Макгинис прави впечатляващ дебют, в чийто център е не толкова един суров антиутопичен свят, колкото вечният въпрос за отношенията между хората. Откривайки нещо доскоро непознато за нея — добротата, главната героиня ще намери и смелостта да преодолее егоизма си, да се грижи за друг и да обича.
