	_Романтична история за шанса да откриеш сродната си душа, за порастването и силата да продължиш напред. Дълго след като сте го прочели, този завладяващ роман ще стопля сърцето ви._


	Джоузи Дженсън е срамежливо тринайсетгодишно момиче, принудено от живота да порасне по-бързо. Тя намира утеха и призвание в класическата музика, която й разкрива един по-богат и необятен свят от малкото градче, в което живее.
	Самюъл Йейтс е осемнайсетгодишно момче, последна година в гимназията, наполовина индианец от племето навахо. Изпълнен с гняв към света, той се опитва да намери своя път в живота.
	Един ден Джоузи и Самюъл се озовават седнали един до друг в училищния автобус. Това поставя началото на необикновеното им приятелство. Джоузи разкрива пред Самюъл красотата на музиката, приятелството и вълнуващия свят на книгите, а в негово лице тя намира сродна душа. Разликата в годините им възпира Самюъл да разкрие пред Джоузи истинските си чувства към нея и след завършването на гимназията той напуска заспалото малко градче в търсене на по-добро бъдеще.
	Минават години и Самюъл се завръща в родния си град. Там той отново среща Джоузи, но този път тя е тази, която има нужда от утеха и подкрепа. Сега ролите са разменени и Самюъл дава уроци на младата жена за живота и любовта и й помага да превъзмогне миналото и да продължи напред.


	Още от ранна възраст Ейми Хармън осъзнава, че иска да се занимава с писане — и когато става голяма, разделя времето си между писането на песни и писането на истории. Тъй като е израснала сред житни поля без телевизия, само с книгите и братята си, тя развива силен нюх за онова, което прави една история добра. Ейми Хармън е мотивационен лектор, начален учител и майка, както и член на спечелилия наградата „Грами“ хор „Saints Unified Voices“, дирижиран от Гладис Найт. Издава диск с християнски блус през 2007 г. с името „Каквото знам“.
