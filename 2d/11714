	Вече двайсет и пет години изчезването на две малки момичета тормози ченгето Лукас Девънпорт. Навремето цялата полиция е вдигната на крак, но без резултат. Днес, при разрушаване на стари сгради в покрайнините на Минеаполис, телата им случайно са открити. Което го връща към престъплението — и към кошмара, още по-мрачен отпреди.
	В далечната 1985-а той участва в неуспешното издирване на двете сестри. Тогава шефовете му обявяват случая за приключен, но младият и напорист Лукас не е съгласен с тях. Сега има шанса да довърши разплитането на загадката, но колкото по-надълбоко рови, толкова по-ясно става едно: заровени са не само техните тела, заровена е истината.


	Джон Сандфорд е псевдоним на Джон Розуел Камп. Роден през 1944 г. в Сидър Рапидс, Айова, той започва кариерата си като журналист и през 1986 г. печели наградата „Пулицър“ за своите репортажи.
	По-късно, вече като романист, създава над четиресет бестселъра. Те се делят на няколко серии, от които най-популярна е „Жертвите“, с главен герой Лукас Девънпорт — харизматичното ченге от Минеаполис с остро чувство за справедливост, което понякога не се притеснява да заобиколи правилата, за да я постигне. Към същата тази поредица принадлежи и настоящата книга.
