	Повече от трилър, повече от политически роман, повече от историческа хроника.
	Горещ екшън, страхотен съспенс, свръхдоза адреналин!

	Бившият детектив от отдел „Убийства“ в полицията на Лос Анджелис Никълъс Мартин, който се е скрил от враговете си в тихо английско градче, най-изненадващо се оказва изправен пред зловеща конспирация. Най-близката му приятелка Каролайн Симпсън, омъжена за американски конгресмен, издъхва в ръцете му от тайнствена инфекция дни след като съпругът й и синът й са загинали при самолетна катастрофа. Нейните последни думи предизвикват подозренията му за нечиста игра и го насочват към известен южноафрикански учен, за когото има данни, че разработва незаконно биологични оръжия. Всички доказателства са грижливо прикрити от покровители на най-високо равнище. Мартин не може да се примири с необяснимата смърт на Каролайн и решава сам да разнищи случая.
	Съдбата му изпраща неочаквани спътници и партньори — не друг, а самия президент на САЩ Джон Хенри Харис и красивата и енигматична френска журналистка Деми Пикар. На път за среща на върха във Варшава Джон Харис с ужас установява, че най-близките му съветници участват в заговор, целящ физическото елиминиране на европейски лидери. Отказът да им сътрудничи поставя живота му в смъртна опасност. Единствено Мартин може да помогне на президента. Но не и без Деми Пикар, чиито мотиви за участие в разследването са скрити дълбоко в детството й.
	Търсенето на истината ги отвежда във Вашингтон и Варшава, в Малта и Барселона. И ги изправя пред най-опасното и могъщо тайно общество в историята, спазващо вече пет столетия зловещите традиции и ритуали, подробно описани в „Завещанието на Макиавели“.
