	Джо Демарко е ветеран в решаването на проблемите на своя шеф Джон Махоуни, конгресмен с почти неограничена власт, но и много тайни. Затова и последната му задача — да помогне на прокуратурата да получи осъдителна присъда за убийство, извършено в един бар в Ню Йорк — изглежда като детска игра. Петима свидетели са видели млад мъж да застрелва друг млад мъж в заведението и делото би трябвало да приключи бързо. Още повече когато жертвата най-изненадващо се оказва син на Джон Махоуни, който настоява за справедливост.
	Неочаквано процесът рязко се забавя. Свидетелите започват да изчезват или да променят показанията си. Върху тях определено се упражнява натиск и този модел, поне според прокурора, се повтаря на различни места в страната. Дали причината не се крие във факта, че извършителят е син на известен адвокат? Кой елиминира неудобните свидетели, кой манипулира показанията им, когато на подсъдимата скамейка застават много богати хора или техни роднини?
	Твърдо решен да получи отговор, Демарко се изправя пред противник, който може да се окаже най-трудният в дългата му кариера. А неприятностите едва сега започват.
