	Навсякъде трябва да правим избор… В човешкото общество: анархия или организация. Избираме. Ако изберем анархията, значи това вече не е общество. Ако искаме да запазим обществото, значи без организация не можем да минем. Но тутакси — отново избор: каква именно? Организацията означава нечия власт. Власт на един човек. Или власт на тълпата. Коя да изберем? Тълпата винаги е глупава и свирепа, жестока и страхлива. Обреченият на смърт моли за милост един определен човек, никога — колектива. Властта на тълпата винаги е по-лоша от властта на индивида. Една глава може да се озари от гениална догадка, но сто глави едновременно — не. Природата се е разпоредила правилно: във вълчата глутница командва един и той сам се назначава, доказвайки на всички, че за глутницата е най-добрият и единствен избор. Главен аргумент е гръцмулят на съперника, който той е прегризал. В човешката история властта на индивида е правило. Властта на тълпата — изключение. Защото тълпата не е способна да гради, тя е способна само да руши. Властта на тълпата винаги е завършвала с диктатура на индивида. Или с крах за всички.