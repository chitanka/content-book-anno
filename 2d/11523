	В „Проклятието“ Ф. Пол Уилсън остава верен на стила си от „Пазителят на меча“: екзотика и мистицизъм, вледеняващо напрежение, оригинални хрумвания. Сюжетът на „Проклятието“ се развива в днешен Ню Йорк — космополитния център на света, необикновеното съчетание между гения на човечеството и мрачните зли сили, чакащи залеза.
	Едно убийство, извършено в тъмни времена, ще донесе смъртоносното си дихание през годините, чрез ръцете на най-зловещите същества, отгледани някога от хора — ракшасите: получовеци-полумаймуни, непознаващи милост, презиращи страха…

	Нели не изпищя.
	Черната сянка, която се движеше към нея, не можеше да бъде реалност. Това беше кошмар, халюцинация. Нищо действително не можеше да бъде толкова голямо и да се движи така плавно.
	После нещото се приближи и тя изведнъж се ужаси. Това не беше сън. Нели отвори уста, но една студена ръка се долепи до лицето й.
	Ръката беше огромна, мръсна… и не беше човешка.
