	В Министерството на отбраната в Лондон Фъргюсън тъкмо затвори червения секретен телефон и натисна бутона на интеркома.
	След миг в кабинета влязоха Дилън и Хана Бърнстейн.
	— Говорих с Блейк Джонсън. Ще бъде в хотел „Европа“ вдругиден и ще се регистрира под името Томи Макгуайър. Вие ще заминете при него.
	— С какви подкрепления ще разполагаме, сър?
	— Вие сте подкрепленията, главен инспектор. Не искам да намесвам ирландската полиция, нито пък военното разузнаване от Лисбърн. Там дори чистачките са националистки. Новините се разнасят светкавично. Вие, Дилън и Блейк Джонсън ще трябва да се справите сами. Необходими са ви само белезници.
	— Можете да смятате задачата за изпълнена, господин генерал.
	— Гарантираш ли?
	— Сигурна работа, както че ковчегът има капак.


	Някой избива членовете на група, подвизаваща се под названието „Синовете на Ерин“. Министър-председателят на Великобритания има сериозно основание за безпокойство — престъпленията могат да доведат до падането на правителствата в САЩ и в родината му. Единственият, който може да спре неизвестния убиец, е Шон Дилън — някогашен терорист, който сега работи за премиера.
	Но може би е прекалено късно.
	Защото в Манхатън една жена вече е започнала да отмъщава.
