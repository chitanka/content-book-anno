	__От автора на „Бъдеще“ и трилогията „Метро“__

	__Наказанието дойде преди престъплението.__
	__Сега е време за отмъщението…__

	Иля се връща в Москва след излежана седемгодишна присъда. Навремето е имал всичко — семейство, любима, бъдеще. Но в една бурна нощ чужда прищявка му отнема всичко в миг. И твърде много време е трябвало да страда, да търпи, да оцелява. Държала го е майчината обич, мечтата да си върне своето момиче — и да поиска сметка на онзи, който с лека ръка го е натопил: младши лейтенант от Федералната служба за контрол на наркотиците Пьотър Юриевич Хазин. Който за седем години доста се е издигнал.
	Седем безкрайни години времето едва се е движило. Но в рамките на броени дни светът се срива върху Иля. Майка му не го е дочакала, срещата с Хазин прераства в кървава саморазправа, няма пари, а бъдеще така и не се предвижда. Сега има само един чужд телефон, в който се съхранява цял един живот — снимки, клипове, дълги разговори, раждането и разпада на една любов, историята на едно предателство и жестока семейна вендета.
	Иля може да си присвои този живот. Никога не е било по-лесно да бъдеш някой друг.
	Но и цената никога не е била по-висока.

	Психотрилър и криминална драма, „Текст“ е модерна трактовка на отношенията между поколенията, история за невъзможна любов и закъсняло отмъщение. За големия град, който поглъща хората — и за телефоните, които поглъщат души.
	Нова посока за Дмитрий Глуховски, световноизвестния автор на трилогията „Метро“, романите „Здрач“ и „Бъдеще“, сборника с разкази „Разкази за Родината“ и др.
