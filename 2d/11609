	__Съвременна история за невъзможната любов.__


	В гимназията „Феърфийлд“, в предградията на Чикаго, всички знаят, че общуването между съученици от южната и северната част на града може да бъде взривоопасно.
	Бритни Елис живее в северната. Тя е богата и красива, златното момиче на училището. С една дума — има перфектен живот. Или поне умело успява да накара всички около нея да вярват в това. Но зад безупречната репутация на Бритни се крият сложни семейни отношения…
	Алехандро Фуентес живее в южната — бедняшката част на града. Той е корав и груб, известен сред съучениците си като лошото момче, член на опасната банда „Кървавите латиноси“, от която можеш да се откачиш единствено с цената на живота си. Затова никой не е наясно с най-голямата му тайна — желанието му да излезе от бандата и да постъпи в колеж.
	Когато през последната година от гимназията Бритни и Алекс са принудени да си партнират в часовете по химия, те изобщо не са очаровани. А арогантността на Алекс му изиграва лоша шега, когато се хваща на бас с един от приятелите си, че ще успее да свали Бритни. И когато между двамата започват да прескачат искри, никой не предполага, че това, което в началото е било невинна игра, съвсем скоро ще се превърне в сериозна опасност, когато бандата се почувства застрашена…


	„Перфектна химия“ е отличена с наградата „РИТА“, в категория „Най-добър роман за тийнейджъри“. Преведена е на 15 езика, а в Goodreads, най-големия портал за книги, романът е оценен от над 170000 читатели.
