	„Палми в снега“ е роман с голям успех в Испания и чужбина, претърпял 42 издания, преведен на 7 езика. Филмът по едноименния роман е с 5 номинации за награди „Гоя“, 2015 г. Получава две от тях: за най-добър дизайн на продукция и за най-добра песен от филм.
	Мария Лус Габас Ариньо (Monzón, 1968) е романист, филолог и испански политик. Завършва английска филология в Сарагоса, а по-късно става преподавател. Дълги години съчетава преподаването с други свързани дейности като превод, публикации на статии, литературни изследвания и лингвистика, както и с участие в културни, театрални и филмови проекти. От 2007 г. живее в Anciles, до град Бенаске, на който е кмет до май 2015 г. Публикува първия си роман „Палми в снега“ през 2012 г., превърнал се в бестселър.

	Една любовна история от последните дни на испанските колонии в Африка. Случайното откриване на отдавна изгубено писмо кара Кларънс да отпътува от заснежените планини на Испания до екзотичния остров Фернандо По (днес Биоко) — испанска колония в Екваториална Гвинея. Там тя ще разбере как баща й Хакобо и чичо й Килиан са прекарали младостта си. Разкрива тайната на забранена любов през времето на бурни исторически събития, чиито последици отекват в настоящето й…
	По пътя към зрелостта и познанието, болката и загубата е очертан социално-политическият аспект на колониализма: забранената междурасова любов през 50-те години и белият деспотизъм, който унищожава културата в своите колонии. Смесвайки измяна, предателство, революция, връзка между поколенията, насилие, немного кръв, много страдание, тайнствени деца, писма от миналото, сълзи и любов.
