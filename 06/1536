	Роланд Стрелеца и неговият ка-тет продължават пътешествието си на югоизток през горите на Средния свят. Накъдето и да се обърнат, виждат пустош, която сякаш се простира от разрушения свят от младостта на Стрелеца до аления хаос, който, изглежда, е неумолимото бъдеще.
	Почитателите на епичната сага за Тъмната кула добре познават Роланд… доколкото може да бъде опознат този загадъчен герой. Познават и спътниците му: Еди Дийн и съпругата му Сузана, Джей Чеймбърс — момчето, което два пъти е преминало в света на Стрелеца през вратата на смъртта, симпатичното животинче Ко.
	В петата книга за Тъмната кула пътят ги отвежда в Кала Брин Стръджис — селище на земеделци, разположено на границата със Средния свят. Жителите му страдат от набезите на вълците — същества, които отвличат деца и след известно време ги връщат, но лишени от разум. В отчаянието си хората се обръщат за помощ към Роланд и спътниците му. Ала оръжията няма да са достатъчни, необходими са смелост, издръжливост и много човеколюбие.