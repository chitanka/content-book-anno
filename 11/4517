	Баладата за майстора на цигулки Георг Хених е превърната от белетриста Виктор Пасков в една победа на човешкия дух над тленното, над дребното и дребнавото. Тази книга излиза във второ издание не само защото и не главно защото бе наградена с наградата на Съюза на българските писатели за 1987 година. А защото беше наградена от читателите, наши и чуждестранни, и от публиката на филма „Ти, който си на небето“, създаден по нея. Претърпяла е няколко издания — на френски, на английски и други езици. Какво повече от това, освен че в променените и променящите се условия у нас баладата за стария майстор става все по-млада и по-нужна.
