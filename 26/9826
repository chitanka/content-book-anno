	Единият ще живее, другият ще умре.
	На какво си готов, за да оцелееш?
	Двойка влюбени са отвлечени и заключени в тъмно и празно помещение. Единственото, с което разполагат, е пистолет с един патрон. И ултиматумът на похитителя: този, който убие другия, ще бъде пуснат на свобода. Няколко дни без храна, вода и елементарни условия на живот поставят на истинско изпитание физическите и психическите сили на пленниците. Те трябва да решат: кой ще умре и кой ще живее.
	Това е най-извратената игра, която детектив Хелън Грейс някога е виждала. Тя познава тъмната страна на човешката природа, но не може да проумее действията на похитителя. Логиката му съвсем й убягва, когато анализира и случаите на следващите отвлечени двойки: двама колеги, майка и дъщеря, две танцьорки. Те нямат нищо общо, но само на пръв поглед. Истината ще се окаже много по-страховита, отколкото Хелън Грейс може да допусне.
