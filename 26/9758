	Първата жена президент на Съединените американски щати е на официално посещение в Норвегия, страната на нейните деди. Местните служби за сигурност и ФБР наблюдават всеки ъгъл в Осло. Само в хотелската стая на президент Бентли няма камера — по нейното изрично желание. И на сутринта стаята е празна, а високата гостенка е изчезнала сякаш във въздуха.
	Братът на Абдулла ар-Рахман е бил убит преди години в САЩ от расисти. Отмъщението се е превърнало в смисъл на живота за арабския милиардер и той не жали ни пари, ни време, за да постигне целта си.
	Има ли връзка между американката и саудитеца? Защо президент Бентли е заповядала да махнат камерите от стаята? Каква тъмна тайна крие? На тези въпроси трябва да отговорят норвежката полиция и инспектор Стубьо. И то възможно най-бързо, защото изчезването на един американски президент означава финансов срив за целия свят…


	Авторката, адвокат, бивш полицейски служител и Министър на правосъдието на Норвегия, ни вкарва в кухнята и на терористичните организации, и на тайните служби с абсолютна достоверност. Как, кога и къде се вербуват агентите — и от двете страни на барикадата; как действат връзките; как протича преследването; какви са фактите и как се представят те на обществеността… Много са въпросите, а Ане Холт ни повдига някоя и друга завеса от сцената на този опасен театър, където сантиментите не влизат в играта.
	Третият роман от серията за инспектор Стубьо от една от най-успешните норвежки писателки, е още по-увлекателен, изпълнен с напрежение и изключително умно построен. С невероятния й усет за драматизъм, Холт ни въвежда в действието от различни перспективи, за да го съсредоточи и свърже сюжетните линии по невероятен начин в едно — престъплението. Един трилър от най-високо ниво!
