	Какъв кошмар! Една сутрин Кириан Тракийски се събужда вързан с белезници за една много секси, но и много ядосана жена. Защото Аманда Деверо няма намерение да остане за дълго с красивия, но напълно безполезен мъж. Но Аманда много бързо променя мнението си, когато животът й се оказва застрашен и единственият, който може да й помогне, е Кириан — Нощен ловец…


	Скъпи читателю,
	Искало ли ти се е някога да знаеш какво е да си безсмъртен? Да се носиш в нощта и да преследваш онези, които застрашават човешките същества? Да притежаваш несметно богатство и безмерна сила? Такова е моето съществуване, но то е мрачно и опасно. Герой съм за хиляди, но никой не ме познава. И харесвам живота си точно такъв.
	Или поне така си мислех, докато една нощ не се озовах вързан с белезници за най-лошия си кошмар — консервативна жена със закопчана блуза. Или както бе в случая с Аманда — със закопчана чак до брадичката блуза. Тя е интелигентна, секси, остроумна и не иска да има нищо общо със свръхестественото, или с други думи — с мен.
	Да съм привлечен от Аманда Деверо противоречи на всичките ми принципи. Да не споменаваме факта, че последния път, когато се влюбих, изгубих не само човешкия си живот, но и душата си. Всеки път щом видя Аманда се улавям, че ми се иска да повярвам отново. Да повярвам, че любовта и верността съществуват.
	И което е дори по-лошо — улавям се, че се питам дали е възможно жена като Аманда да заобича мъж, чието сърце е толкова освирепяло и увредено от предателства, че не е сигурно дали ще може да тупти някога отново.
@	Кириан Тракийски
