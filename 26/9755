	От автора на „Кукловодът“ и „Тайно разрешение“.


	Шон Дръмънд се завръща — отново във върхова форма — в новия супертрилър на Брайън Хейг, когото всички неслучайно наричат „Джон Гришам във военна униформа“.
	Бившият командос от специалните части и настоящ военен адвокат, популярен в юридическите среди със своя остър ум, хаплив език и твърде непочтително отношение към всякакви институции и чинове, е изпратен спешно в Южна Корея. Той трябва да се присъедини към екипа адвокати, защитаващи американски офицер, обвинен в убийство… и още по-ужасни престъпления. На всичкото отгоре жертвата се оказва синът на корейския министър на отбраната. Съдебният процес може да има невероятни геополитически последици — застрашен е съюзът между САЩ и Южна Корея.
	И за да се влошат нещата още повече, Дръмънд разбира, че е въвлечен в това дело по молба на Катрин Карлсън, ръководител на екипа на защитата, известна с уменията си да манипулира медиите и способността си да печели скандални дела за хора с нетрадиционна сексуална ориентация. Освен това Катрин е състудентка на Шон, негова постоянна съперница в аудиторията и обект на неосъществени мъжки желания. Принуден да работи с хора, чиито сексуални предпочитания той, меко казано, не разбира, при това в страна, чиито нрави и обичаи не познава, Шон Дръмънд постепенно осъзнава, че е изправен пред конспирация с невероятни размери и пред най-голямото предизвикателство в кариерата си — да открие истинските убийци, преди сам да бъде убит.
