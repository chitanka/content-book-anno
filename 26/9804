	На гръцки завръщане е _nostos_. _Algos_ означава страдание. Следователно носталгията е страдание, предизвикано от неутолимия копнеж да се завърнеш. За това фундаментално понятие повечето европейци могат да използват дума с гръцки произход _(nostalgie, nostalgia)_, както и други думи, чийто корен е в националния език. Във всеки език тези думи имат различен семантичен оттенък. Често пъти те означават единствено тъга, предизвикана от невъзможността да се завърнеш в страната. Болка по страната. Болка по дома. На английски _homesickness_. Или на немски _Heimweh_. На холандски _heimwee_. Но това е пространствено ограничаване на едно толкова значимо понятие. Чехите, освен заимстваната от гръцки дума носталгия, имат за това понятие свое собствено съществително, _stesk_, и свой собствен глагол; най-вълнуващият любовен израз на чешки е: _styska se mi po tobe_ — изпитвам носталгия по теб, не мога да понеса болката от отсъствието ти. На испански _añoranza_ произлиза от глагола _añorar_ (изпитвам носталгия), който пък произлиза от каталунския _eñyorar_, производен на латинската дума _ignorare_ (не знам). В тази етимологична светлина носталгията се явява като страдание поради незнанието.
	„Незнанието“ е последният издаден роман на Милан Кундера. Първо се появява на испански през 2000 г. под заглавието _Ignorancia_, след което излиза на френски през 2003 г.
