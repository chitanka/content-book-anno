	Тъкмо отпивах от чашата си когато някой блъсна ръката ми и промърмори:
	— Моля да ме извините…
	Отдръпнах се да му направя място, човекът се обърна, загледа ме, аз също се втренчих в него — и изведнъж ми призля, изпитах смесица от ужас и страх, защото осъзнах, че прекалено добре познавам гласа и лицето му.
	Гледах себе си.


	Двама мъже — единият англичанин, другият французин — се срещат случайно в провинциален френски град и с изумление откриват, че имат съвършено еднаква външност. След прекарана заедно вечер и доста алкохол отсядат в хотел. На сутринта Джон, англичанинът, осъзнава, че се е разкрил твърде много — а неговият двойник е изчезнал, присвоявайки си самоличността му. Джон няма избор — принуден е да заеме мястото на французина: граф Жан дьо Ге, владетел на замък, собственик на западаща фабрика, глава на голямо семейство със заплетени, странни отношения, и пазител на мрачни тайни.
	Наситен с напрежение и енигматичност, романът „Изкупителна жертва“ описва превъплъщението на Джон, старанията му да не бъде разкрит от роднините, прислугата и няколкото любовници на неговия „близнак“ и усилията му да разбули загадките на миналото. А над всичко тегне невидимото присъствие на истинския Жан дьо Ге и угрозата от неговата поява…
	„Изкупителна жертва“ е творба, съчетаваща качествата на трилъра и психологическия роман с литературната висота, присъща за авторката на „Ребека“ и „Птиците“.
