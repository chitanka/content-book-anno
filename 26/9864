	Наситено с много слънце и парещи страсти, повествованието отвежда читателя в земите на италианския Юг, за да го потопи в сагата на род, заченат в грях, за който богатството невинаги има материално изражение. В продължение на цяло столетие — от края на XIX до края на XX век — поколение след поколение изпълнява странния обет да дари в наследство на фамилията Скорта своя опит, своите прозрения, проблясък на радост, на постигнато щастие или пък… дълго премълчавана тайна. Романът оставя диря в съзнанието най-вече с онази дълбока и в същото време проста философия на земните, силните и непреклонните хора, в която се корени пълнокръвният живот.


	Белетристът и драматургът Лоран Годе (роден в 1972 година) е сред най-изявените и високо ценени представители на съвременната френска литература. Носител е на престижни отличия, а творбите му са преведени на петнайсетина езика. Чрез романа _Слънцето на семейство Скорта_, удостоен с наградата _Гонкур_ за 2004 година, българската публика за първи път се докосва до неговата емоционална, увличаща проза, извор на житейска мъдрост и изстрадани човешки послания.
