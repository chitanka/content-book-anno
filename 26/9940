	По признанието на Камю „истинското съдържание на чумата това е борбата на европейската съпротива против нацизма“. Изхвърлена от сметките на медиците (и политиците), тя пред очите ни се облече в кафяви и черни рубашки, прогърмя с танкове и ботуши по пътищата на войната, унищожи физически милиони хора, а на други отрови съзнанието със своите бацили.
	Чумата, това е нахлуването на варварството в цивилизацията. Според философските обобщения на Камю чумата в различните й лица е неотменна съдба на човечеството. Но под тази песимистична концепция на писателя се налагат изображенията на дълга, на човешката взаимспомощ и готовност за жертви. Претворявайки тия състояния на човешкия дух, Камю се проявява като хуманист, комуто са близки тревогите за съдбата на човечеството.
