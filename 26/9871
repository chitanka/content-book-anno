	Всички сте чели „Приказки по телефона“ — леки като усмивка, абсурдни като влюбване, забавни като проговарящо дете. В „Приказки колкото усмивка“ ще прочетете 49 миниатюри и 4 дълги разказа, непревеждани досега на български език, писани за нашето време, а не за „едно време“. И ще се усмихнете не само заради историите, а и заради страхотните петдесетина илюстрации на младия художник Дамян Дамянов.
	Докато в последните 30–40 години препрочитахме все със същата наслада „Приказки по телефона“, светът се промени неузнаваемо. Няма вече и телефонен номер за приказки. Днес „умните“ телефони в джобовете ни звънят с различна мелодия на всеки от указателя ни или появяващите се изображения и звуци само след няколко движения на пръстите по тъчскрийна ни доближават до магията на приказките. Но те все още не могат да ви разкажат как действа машината за домашни, кой е г-н Боемондо, за летящата къща на г-н Венчеслао, за пакостите на Дъждовното човече или пък защо е тъжен г-н Еджисто. А знаете ли коя е най-кратката приказка? А как се организира котешки концерт? А за какво ли си говорят Старите поговорки?
	Само в българското издание на „Приказки колкото усмивка“ ще видите изрисувани по страниците всички герои на сеньор Родари от котки, мишоци, мечки и паяци до Дървото на пантофките, Говорещата ученическа чанта, Луната, бунта на машините и още много други.
