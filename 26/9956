	След като четири години напразно е чакала подходяща партия, красивата, темпераментна и необикновено умна Алсиона Картър, дъщеря на богат английски търговец, прекосява цяла Европа, за да се омъжи за чужденец. Забележително красивият влашки принц Константинеску в действителност не е избраният от нея годеник, но успява да я открадне и да се ожени за нея, преди тя да е разкрила измамата. Прави го само заради зестрата й, но скоро е възхитен от нейната изключителна интелигентност, от красотата и замайващата й чувственост. Макар и възмутена от отвличането си, Алсиона не може да устои на страстта на своя съпруг. Ала щом узнава, че той иска да си присвои зестрата й с измама, тя избягва от средновековната крепост, в която живеят и успява да стигне до брега на Дунава. Принцът никога не е тичал след жена, но този път преодолява гордостта и предразсъдъците, защото не може да я изгуби. Двамата попадат в плен на сръбски бандити, после в ръцете на турските власти, прекосяват цяла България и са отведени в Константинопол, в двора на султана, който ще реши съдбата им. Приключенията нямат край…
