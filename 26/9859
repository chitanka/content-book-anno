	Агентът от ФБР Джон О’Хара е нает от милиардера Уорнър Бреслоу да извърши малко частно разследване. Някой е убил сина на Бреслоу по време на медения му месец на Карибските острови и милиардерът, който няма доверие в способностите на полицията, иска Джон да открие виновника. Примамен от щедрото възнаграждение, агентът приема задачата… и скоро открива, че е въвлечен в игра на котка и мишка с изобретателен сериен убиец.
	Докато О’Хара преследва екзекутора на младоженци, колежката му Сара Брубейкър се опитва да залови друг убиец — някой, който бавно, но методично избива мъже с името Джон О’Хара.


	Джеймс Патерсън (роден 1947 г.) държи рекорда на „Гинес“ по брой на първи места в листата за бестселъри на в. „Ню Йорк Таймс“. С първата си книга печели наградата „Едгар“ за най-добър дебютен криминален роман (1976), когато авторът е едва двайсет и седем годишен. Оттогава е написал повече от трийсет криминални романа, сред които над 10 от поредицата с детектива психолог Алекс Крос. През 1997 г. „Парамаунт Пикчърс“ снима изключително успешен филм по „Целуни момичетата“, в който ролята на Алекс Крос се изпълнява от Морган Фрийман. Две други негови книги също са филмирани успешно.
	Джеймс Патерсън твърди, че иска да бъде „кралят на романите, четящи се на един дъх“. Според почитателите на неговите трилъри той вече е такъв. Книгите му са оглавявали класацията за бестселъри на в. „Ню Йорк Таймс“ над 60 пъти, а общият им тираж в световен мащаб е над 300 милиона екземпляра. Джеймс Патерсън фигурира в Книгата за рекордите на Гинес и като първия писател, продал над 1 милион електронни книги. Затова никой вече не се наема да го сравнява с други величия в областта на криминалния роман — Патерсън с основание е смятан за несравним феномен.
