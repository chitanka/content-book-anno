	Авторът на тази книга е световноизвестният германски зоолог и писател проф. д-р Бернхард Гжимек — директор на зоопарка във Франкфурт на Майн и куратор на националните паркове в Източна Африка. Съавтор е неговият син Михаел Гжимек, загинал трагично при самолетна злополука, когато е изследвал животинския свят на Серенгети.
	Те двамата, бащата и синът Гжимек, заснеха прекрасния филм „Серенгети не трябва да загине“, който получи най-голямата филмова награда на ГФР, както и наградата ОСКАР на САЩ. Този филм бе прожектиран на няколко пъти по нашите екрани, както и по българската телевизия, и бе посрещнат с възторжен интерес от българските зрители.
	В книгата се апелира към цялата прогресивна международна общественост за защита на африканската фауна. Тя е написана под знака на една от най-значителните идеи на нашето време, идеята за защита на природата и животинския свят.
	Книгата е написана на лек художествен език и се чете на един дъх като най-увлекателно приключенско четиво. Цветните и черно-белите снимки, с които книгата е богато илюстрирана, допринасят твърде много за нейното голямо естетическо и възпитателно въздействие.


	По тази книга авторите са заснели цветния филм „Серенгети не трябва да загине“, който през 1959 г. получи наградата „Оскар“ като най-добър дългометражен документален филм през годината.
