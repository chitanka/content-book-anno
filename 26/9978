	Епична сага за спираща сърцето любов, унищожителни тайни и тъмна магия… свят, в който всичко, което обичате, може да бъде пометено.
	Първа книга от новата трилогия от авторката на „Паднали ангели“.


	Никога, ама никога не плачи… Майката на Еврика втълпява това правило на дъщеря си още от малка.
	Но сега майка й я няма, а навсякъде, където Еврика отиде, той е там: Андър, високото момче с бледа кожа. Той очевидно знае неща, които не би трябвало да знае; предупреждава Еврика за заплашваща я голяма опасност; предизвиква сълзите й повече от всеки друг преди.
	Но Андър не знае най-съкровената тайна на Еврика: откакто майка й загива в страховита катастрофа, Еврика желае също да е мъртва. Много малко неща вече я вълнуват; останали са й старият й приятел Брукс и странно наследство — медальон, писмо, мистериозен камък и древна книга на непознат и неразбираем език.


	Книгата разказва загадъчна история на момиче, чието сърце е разбито и чиито сълзи потопяват цял един континент в морето. Еврика е на път да открие, че тази стародавна притча е повече от история, че Андър може би казва истината и че животът й следва много по-тъмни течения, отколкото си е представяла.
	Магия, екшън, романтика, затрогващи моменти — комбинацията от всичко това, а и много повече, обещава фантастично преживяване.
