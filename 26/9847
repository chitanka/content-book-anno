	Сара Цукерман е новият завеждащ кардиолог в университетска норвежка клиника. Макар че е световноизвестен специалист и е извършила стотици успешни операции, още първият й пациент в новата болница умира внезапно и при неясни обстоятелства — скоро след поставянето на пейсмейкър от нова генерация настъпва сърдечен арест. Сара е в шок, обземат я обезпокояващи мисли. Дали случилото се е убийство, или грешка на техниката?
	Ала мистериозната смърт е едва началото — още пациенти губят живота си и съмненията на лекарката се превръщат в крещящи въпроси. С помощта на асистента си Ула Сара се впуска да разкрие причините, стоящи зад внезапната смърт. Кой стои зад убийствата и какво цели?

	Ане Холт — една от най-продаваните и прочули се по света скандинавски криминални писателки — решава да напише роман в съавторство с брат си — завеждащ кардиологичното отделение в престижна норвежка болница. В „Мъждене“ двамата изправят читателя пред вечния конфликт — най-доброто за пациентите срещу печалбите; лекарите срещу интересите на индустрията; ожесточената битка между компаниите, костваща смъртта на хиляди хора, и най-вече истината срещу лъжата и укриването на фактите.
