	Лора е пълно копие на съвършената си баба — отлична домакиня, грижовна майка и любяща съпруга. Мъдра и уравновесена, тя е емоционална опора за близките си. Никой обаче не подозира, че зад фасадата на идеалното й семейство се крият неразрешими проблеми. Съвсем млада, Лора се омъжва за неподходящия човек — амбициозния археолог Роби, който въпреки смелите си планове за бъдещето, така и не се издига в научните среди. След раждането на дъщеричката им Лора открива компания за кетъринг в родния си град — Ню Йорк. Скоро бизнесът й процъфтява, но успехът събужда завист у съпруга й. Независимо от очевидното му неодобрение, тя работи упорито и получава предложение да напише книга. По време на снимките за изданието Лора среща привлекателния фотограф Ник и двамата се влюбват.
	Лора съзнава колко ще разочарова праволинейната си майка — Айрис, ако си позволи да се поддаде на изкушението. Тя е твърдо решена да съхрани брака си, макар вече да не изпитва чувства към Роби.
	Разкриването на дълбоко пазена семейна тайна за съвършената й баба обаче помага на Лора и Айрис да се отърсят от предразсъдъците си, да се научат да живеят за мига и да се борят за правото си да бъдат щастливи.
