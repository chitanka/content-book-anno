	Финал на епичната трилогия
	В първия роман от серията за Ордена на сангвинистите „Кървавото евангелие“ Джеймс Ролинс и Ребека Кантрел съчетават наука, мит и религия, за да ни представят един зашеметяващ свят, в който чудесата имат нов смисъл, а борбата между доброто и злото е далеч по-сложна, отколкото сме си представяли. С епичния завършек на трилогията „Пъклена кръв“ авторите ще ни отведат до самата преизподня, ще ни накарат да надникнем в бездната и да се изправим срещу най-големите си страхове, за да отговорим на върховния въпрос — каква цена ще платим за окончателното спасение?


	Търсенето на ключа към спасението води Ерин и останалите през вековете и по целия свят от прашните лавици на тайните архиви на Ватикана до забравени алхимични лаборатории, използвани за постигане на ужасни цели. През цялото време тримата са преследвани от създания с невероятни способности и таланти. Докато издирва улики в древни подземни параклиси и ледени планински пещери, Ерин открива, че единствената надежда за победа е в един невъзможен акт, който ще унищожи не само нея, но и всичко, което обича. За да спаси света, тя трябва да мине през портите на Ада и да се изправи пред най-мрачния от всички врагове — самия Луцифер.


	Джеймс Ролинс оглавява класациите на бестселъри на „Ню Йорк Таймс“ със своите трилъри, които са преведени на четирийсет езика. Серията му за Сигма бе обявена за една от „най-популярните“ („Ню Йорк Таймс“) и „страхотно лятно четиво“ („Пийпъл“). Известен със своята оригиналност, Ролинс ни разкрива невидими светове, научни постижения и исторически тайни — и всичко това с едно наистина главоломно темпо.
	Сред романите бестселъри на Ребека Кантрел са детективската поредица за Хана Вогел, посрещнатият с възторг роман за младежи „АйДракула“, който бе номиниран за наградата APPY и влезе в челната десетка на „Буклист“ за романи на ужасите за младежи, както и „Светът долу“, първата книга от вълнуваща нова поредица и носител на международната награда на писателите на трилъри. Ребека Кантрел живее в Берлин със съпруга си и сина си.
