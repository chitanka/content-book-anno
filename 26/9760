	В навечерието на Коледа на улицата е убита обичаната и уважавана Ева Карин Люсгор — епископ на Берген и жена с рядко срещано обаяние. Съпругът и синът й бранят ревностно семейните тайни и полицаите в морския град се намират в задънена улица. Колегите им от Осло възлагат на опитния инспектор Стубьо да се включи в разследването.
	Същевременно върху бюрото на полицейския инспектор Силе Сьоренсен се натрупват още няколко съмнителни смъртни случая, като общото между тях е половата ориентация на жертвите. От своя страна, полицейският психолог Ингер Юхане подготвя научно изследване на тема престъпления, извършени от омраза, и стига до извода, че ненавистта към хомосексуалистите е способна да обедини дори непримирими врагове, каквито са радикалните християни и мюсюлмани. И екипът стига до мистериозната нумерологична секта „Група 25“, която се стреми към „прочистване“ на християнския свят от „разложението“…


	Невероятната майсторка на криминалния жанр Ане Холт заплита поредната си интрига, като извън криминалния сюжет хвърля светлина върху методите и престъпленията в сектите, прикрити зад благовидни „християнски цели“.
