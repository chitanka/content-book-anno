	Майкъл е от младежите, на които сякаш нищо не липсва — добър ученик, отличен атлет и истински красавец, той е обичан от всички. Брат му Джеси обаче е самотник, който сънува кошмари и твърди, че вижда чудовища. Въпреки това, когато съученици ги предупреждават, че по петите им е тръгнал мистериозен старец, който твърди, че е от „Скотланд Ярд“, двамата са принудени да избягат във вълшебната страна Ралмия, където драконите са истински и ги очаква велика съдба. За жалост обаче преследвачът им не се отказва лесно, а веднъж завърнал се в Ралмия, вече няма никаква причина да крие истинските си сили…
	Повече от десетилетие след излизането на „Перлата на Феникса“, книга първа от „Хрониките на Ралмия“, читателите най-после ще могат да видят оригиналното й продължение, история с битки и вълшебства, с герои, злодеи и страховити чудовища, в които личи почеркът на Александър Драганов — авторът на „Сказания за Ледената планина“, „Черната корона“, „Звездата на Гибелта“ и „Тримата вълшебници и Златното руно“.
