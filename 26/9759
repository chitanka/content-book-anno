	Лондон, 1896 г., Робърт Уолис, бохем и мизерстващ поет, поема ангажимент към загадъчен търговец на кафе. Задачата му е да състави „речник на кафето“, в който да опише неуловимите аромати на сортовете на това легендарно растение. Омаян от вълшебния дъх на кафето и запленен от свободомислещата Емили, дъщеря на новия му началник, Робърт се влюбва…
	Но задачата му го отвежда в далечна Африка, където пред него се разкрива един нов свят. След срещата с робинята Фикре и участието му в традиционни абисински кафеени церемонии, Робърт разбира, че мислите и сетивата му никога повече няма да бъдат същите. Той се потапя в тайнствения свят на Африка, изпълнен с мистика, страст и… опияняващия дъх на кафе.


	Най-странната любовна история за двама души, които всъщност не са заедно. Историята за живота на Робърт и Емили е изумителна. Тази книга не само ще ви развълнува, но ще ви разсмее, разплаче и разгневи едновременно… Роман, изтъкан от емоции, ухаещ на един от най-омагьосващите аромати на света — аромата на кафето.
	Авторът на книгата — Антъни Капела — се превърна в любимец на българската публика още с първия си роман „Ако искаш да си легнеш с мен…, сготви ми!“. Втората му книга „Изкушение с дъх на лимони“ се превръща в международен бестселър, като екранизацията по нея се подготвя от Ню Лайн. С книгата „С дъх на кафе“ Капела остава верен на рецептата да поднася на читателите не просто художествен текст, а истинско блюдо, провокиращо сетивата и фантазията.
