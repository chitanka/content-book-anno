	От две хиляди години над спартанския воин Джулиън тегне проклятие да изпълнява тайните мечти и желания на безброй жени, без сам да познае истинската любов. Докато един ден не бива призован от Грейс Алекзандър, която единствена вижда в него човешко същество и прави всичко по силите си, за да го избави от участта му…


	Скъпи читателю,
	Да бъдеш затворен в спалната на жена е страхотно. Да си затворен в стотици спални в продължение на две хилядолетия, не чак толкова. А да бъдеш обречен да прекараш вечността като любовен роб, заробен между страниците на книга, може да скапе деня дори на един спартански воин.
	Като любовен роб, аз знам всичко за жените. Как да ги докосвам, как да им се наслаждавам и най-вече — как да им доставям удоволствие. Ала когато бях призован, за да изпълня сексуалните фантазии на Грейс Алекзандър, открих първата жена в историята, която видя в мен мъжа, изпитал невероятна болка в миналото си. Единствено тя си направи труда да ме изведе от спалнята и да ми покаже света. Тя ме научи отново да обичам.
	Но аз не съм роден, за да позная любовта. Прокълнат съм да карам вечността сам. Като истински пълководец, много отдавна приех ориста си. Ала ето че сега открих Грейс единственото нещо на този свят, без което изстрадалото ми сърце не може да живее. Вярно, любовта лекува всички рани, но ще успее ли да развали едно хилядолетно проклятие?
@	Джулиън Македонски
