	Бившият морски пехотинец Джак Морган наследява детективската агенция на баща си. С клоновете си по света Private бързо просперира и се занимава с тежки и почти неразрешими случаи. Всеки ден Джак научава тайните на едни от най-влиятелните и известни хора на планетата, които търсят максимална сигурност и дискретност.
	Джак вече разследва случай на уредени бейзболни мачове и нелегални залагания и е по петите на жесток сериен убиец, отнел живота на тринайсет млади момичета, когато научава за ново, потресаващо убийство, което го засяга пряко — жертвата е жената на най-добрия му приятел и негова бивша любовница. Джак е решен да използва всички ресурси на Private, за да открие извършителя. В тази игра обаче няма правила и колкото повече Морган се приближава до убиеца, толкова повече разбира, че нещата не са такива, каквито изглеждат, и че ще му се наложи да направи фатален избор…


	Джеймс Патерсън е написал повече бестселъри от класацията на „Ню Йорк Таймс“ от всеки друг автор по света според книгата на рекордите „Гинес“. Откакто първият му роман печели наградата „Едгар“ през 1977 година, книгите му са продадени в над 205 милиона екземпляра.
	Той е авторът на романите за Алекс Крос, най-популярната детективска поредица за последните двайсет и пет години, както и на филмираните с голям успех „Целуни момичетата“ и „Когато дойде паякът“.
	Максин Паетро е автор на три романа и съавтор на Джеймс Патерсън в осем книги.
