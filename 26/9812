	Тази книга е адресирана до всички _търсещи_.
	Широкият диапазон на обхванатите теми я прави единствената в своята област, писана от съвременен български автор през последните години. За да навлязат в необятния свят на духовното познание, на стремящите се към него би се наложило да търсят информацията, включена в този сборник, в множество литературни източници от наши и чужди автори, тиражът на повечето от които отдавна е изчерпан.
	В достъпна и лаконична форма, с неподправена автентичност, основаваща се на сериозните й теоретични търсения и на богатия й личен опит, авторката излага познанията си по теми, които днес вълнуват все повече хора: _Еволюцията на съзнанието; Възходът и гибелта на легендарната Атлантида; Законът за Кармата, който обуславя необходимостта от прераждането на душите; Възможностите за изследване на миналите ни превъплъщения; Отвъдното и контактите ни с неговите обитатели; Биовампиризмът и обсебването, като оръжия на тъмните сили; Енергийните атаки и защитата от подобни посегателства; Извънтелесните преживявания… и още, и още_.
	Главното достойнство на книгата е пълната изчистеност от сложни и неразбираеми „окултни“ формулировки. По подходящ начин и на чист български език авторката тръгва от една аксиома за очевидното присъствие на божествената реалност, за да докаже теоремата за реалното съществуване на човешката душа.
	Стегнато и увлекателно поднесени, познанията на авторката споделени с вас, ще ви помогнат да погледнете на света, който ни заобикаля, от още една гледна точка. И ако си го позволите, ще съзрете красота и мъдрост, които биха придали допълнителна багра и нов смисъл на съществуването ви.
@	От редактора
