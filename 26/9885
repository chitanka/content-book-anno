#	„Александрийски квартет“

#	„Една от литературните сензации на XX век. Предизвикателен, емоционален и поетичен шедьовър!“

	„Александрийски квартет“ на най-големия стилист на британската литература, Лорънс Дърел, е тетралогия за мистерията на човешката душа, за любовта и страстта, за спомените и познанието, постижимо от хората.
	Всеки роман от тази необикновена и екзотична поредица разказва историята на любовта и човешките взаимоотношения от различна гледна точка и набляга на един от четиримата главни герои — _Жюстин_, _Балтазар_, _Маунтолив_, _Клия_.
	Самият древен и мистичен град, Александрия, е петият главен герой. В него малко преди Втората световна война се събират героите на четирите романа…

#	„Маунтолив“

	Това е историята на младия британски дипломат Маунтолив, омагьосан от загадките на Египет и от красивата Лейла. Историята за неговия път към успеха и за всичко, което загубва, докато се изкачва по политическата стълбица. Дипломати и творци, египтяни и чужденци, религиозни фанатици и модерни циници, изискани дами и проститутки, познатите ни от първите две части герои — всички те се срещат из тесните уличките на Александрия и на страниците на „Маунтолив“.
C>
	Той беше чувал и чел за големи страсти, но смяташе, че никога няма да стигне дотам. И ето че сега именно това измъчваше до полуда потайния му живот, който, като на някой поотраснал гимназист, се разиграваше автономно зад кулисите на ежедневието с неговите обичайни жестове, дела, думи и пристрастия… Лейла го беше преобърнала, както се преобръща стар дънер, и беше хвърлила душата му в смут.
	Беше абсурдно. Да си влюбен беше абсурдно, същата ситуация като да ти издърпат стола, преди да седнеш.
C$
	„Александрийски квартет“ преоткрива модерния роман. Тук са събрани всички човешки истории, всичко ви очаква, за да ви възпламени, всички са прекалено важни, никой и нищо не може да бъде пренебрегнато.

	_Лорънс Дърел_ (1912–1990) е един от най-обичаните и уважавани британски автори, въпреки че той се определя по-скоро като космополит. Животът и творчеството му бележат целия XX век. Тетралогията „Александрийски квартет“ е най-забележителното му произведение, за което мнозина смятат, че Дърел заслужава да спечели Нобелова награда за литература.
