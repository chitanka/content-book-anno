	Любовта е несправедлива понякога… Това осъзнава главният герой в романа „Феникс“ на Иван Янев. Разочарован, Ян се бори с чувствата към жените от миналото си. Съществена за него е обаче една друга неправда — схемата за трафик на човешки органи, която е прикрита чрез привидната хуманност на евтаназията. Борбата не спира дотук, защото той се сблъсква с безизходицата на една бежанка и дъщеря й.
	Лейла и малката Амира са притиснати от проливната немилост както на институциите, така и на своите сънародници. Майка и дъщеря са принудени да избягат от мюсюлманските порядки на родината си. По пътя те са премръзнали от болка и разочарование. Ян ги намира треперещи до едно кафене, кани ги вътре и им купува чай и храна. Не чаят ги сгрява, а топлината на неговата доброта. Ян се застъпва за тяхната кауза, но докъде ще стигне и ще успее ли да им помогне?
	При наличието на немалко опожаряващи битки ще се размърдат ли сред пепелищата крилата на надеждата и новото начало?
