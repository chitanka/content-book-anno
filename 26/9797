	__Една конспирация на девет хиляди години…__

	Епична надпревара за разбулване на най-голямата загадка в историята.

	Безмилостен убиец дебне край археологически разкопки на морското дъно до уединен тихоокеански атол. Целта му е да занесе на своя работодател, милиардера индустриалец Холдън Айрънуд, невероятен артефакт, доказващ астрономическите познания на цивилизация, изчезнала преди хилядолетия.
	По същото време в ДНК лабораторията на въоръжените сили в Мериленд младият учен Дейвид Уиър рискува свободата си, за да открие шепа хора, между които няма нищо общо, освен нечовешките им гени — каквито притежава и самият той.

	Авторите на бестселъри Джудит и Гарфилд Рийвс-Стивънс ни поднасят своята уникална смес от безпощадно напрежение и свръхмодерни научни открития в едно поглъщащо приключение. Сюжетът обхваща хилядолетия от човешката история; задъхано препуска от отдавна погребани руини в Корнуол и казината на Атлантик Сити до забравени пещери, пазещи смайващо откритие, което ще разбули истината за човечеството.

	„Дванайсетте вятъра“ е зареден с адреналин и бясно действие трилър, който надхвърля невероятните теории за древни астронавти и потънали империи, предлагайки стряскаща нова идея за раждането на човешката цивилизация.
