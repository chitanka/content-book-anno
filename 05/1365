	Аквариума — това е централната сграда на 2-ро Главно управление на Генералния щаб, тоест на Главното разузнавателно управление — ГРУ. Военното разузнаване съществува от 21 октомври 1918 година. По това време Червената армия вече е огромна, могъща организация. Управлява се от Главния щаб — мозъка на армията. Реакциите на щаба са бавни и неточни, понеже организацията е сляпа и глуха — информацията за противника постъпва от ЧК. Все едно мозъкът да получава информация не от ушите и очите си, а от думите на друг човек. Точно затова се решава военното разузнаване да се даде на Генералния щаб.
	КГБ винаги се е опитвало да вземе властта и да управлява ГРУ. И сега се опитва. За да оцелее, държавата е принудена да ограничава влиянието на КГБ. Генералният щаб няма време да моли за информация — той заповядва на собствената си разузнавателна служба какво да разкрие и да му съобщи.
	… Аз съм шпионин. Завършил съм Военно-дипломатическата академия и половин година съм работил в 9-о Управление на информационната служба на ГРУ. След което от обработването на информация бях прехвърлен в добиването й. Това е свирепа борба между хиляди офицери от КГБ и ГРУ, борба за това кой пръв ще се докопа до представляващия интерес чужденец. Кучешка работа — не току-така ни наричат „хрътки“.
	Аквариума проверява не само „нашите хора“ — проверява и нас. И докато ме обучаваха, и по време на работа съм обект на постоянни проверки. Всички страшно са се загрижили как ли ще реагирам. А аз винаги реагирам както трябва — незабавно и подробно докладвам на командира всичко, което се случва с мен и с моите приятели. Непрекъснато ме проверяват, за да разберат кое ми е по-скъпо — приятелите или Аквариума.