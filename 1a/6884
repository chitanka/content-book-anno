	В началото бе словото…
	После започнаха убийствата.
	И се появиха диалозите…

	Анди Далзийл и Питър Паскоу са антиподи в един перфектен екип от съвременни ченгета. Далзийл е шеф на провинциално следствено управление, който в работата се ръководи от принципа „кръв, пот и честно бачкане“. Главен инспектор Паскоу е умен и чувствителен джентълмен, който проявява бързина и точност в теорията и технологията на разследване.
	Този път срещу тях се изправя необикновен противник — Уърдман. Но кой е той? Човек, маниакално обвързан с езика и играта с думите? Сериен убиец, който обича да разказва убийствата си под формата на диалози с мистичен събеседник, подхвърляйки гатанки и жокери на полицаите?
	Ще разгадаят ли неговата система Далзийл и Паскоу, ще овладеят ли правилата на параноманията — тази върховна игра за свръхерудити — и ще съумеят ли да изиграят решителния ход навреме?

	Родом от Кумбрия, Реджиналд Хил дълги години е живял в Йоркшир — място на действие в криминалните му романи с главни герои Далзийл и Паскоу, „двамата най-добри детективи в действие“ според „Дейли Телеграф“. Кариерата му на писател започва с издаването на „Общителна жена“ (1970), в която за пръв път представя този забележителен тандем. Последвалите романи с тях, както и приключенията на частния детектив Джо Сиксмит, затвърждават славата на Хил като „най-добрият жив писател на криминални романи“ („Съндей Телеграф“). Той е носител на ред престижни награди, сред които е и Диамантената кама „Картие“ на Асоциацията на криминалните писатели за дългогодишния му принос в жанра.
	Телевизионната адаптация по Би Би Си на романите с Далзийл и Паскоу жъне голям успех.