	1987 година: Нете Хермансен си мисли, че кошмарите на младостта й са останали в миналото. Внимателните грижи на нейните приемни родители и любящ съпруг са помогнали да започне отначало. Не за дълго — в една съдбовна нощ Нете отново се сблъсква с ужасяващ мъж от предишния й живот и над нея надвисва опасност да изгуби всичко…
	Но тя отказва да бъде погълната от мрака. Нете Хермансен няма да бъде жертва отново.
	2010 година: Ръководителят на копенхагенския Отдел „Q“ за неразкрити престъпления комисар Карл Мьорк разследва изчезването на Рита Нилсен, собственичка на агенция за компаньонки. Но изчезналата Рита е само парче от сложен пъзел… Карл, заедно с асистентите си Росе и Асад, скоро разбира, че това не е единичен случай, изчезнали са още много хора, а нишките водят към немислими издевателства, прикрити в сенките на далечното минало. И сред тях се таи една съсипана жена, обзета от мрачна решителност за отмъщение…


	Датчанинът Юси Адлер-Улсен е обявен от лондонския „Таймс“ за следващото явление в скандинавското крими. Книгите му са преведени на над 40 езика и с тях Адлер-Улсен е получил вече 15 награди, включително престижната „Стъклен ключ“. „Пациент 64“ печели наградата „Златен лавър“, връчвана от Сдружението на книготърговците на Дания. Всички книготърговци дават своя глас за романа, който има най-голям потенциал да остави дълбока следа в литературата на страната.
