	Норвегия, 2011-а година. Християнският фундаменталист Андерш Брайвик е убил 77 души и страната, и светът, потресени от толкова жестокост, скърбят с близките на жертвите.
	В това време на национална трагедия гибелта на едно малко момче естествено остава незабелязана. Осемгодишният Сандер Мор е паднал от стълбата в дома си и починал вследствие на получените травми. Смъртта му се оттича в периферията на общественото съзнание, обременено с чудовищното деяние на Брайвик. Разследващите приключват случая на бърза ръка, квалифицирайки го като злощастен битов инцидент.
	И все пак у един млад полицай остава следа от съмнение и той решава да разнищи случая. Ингер Юхане Вик също не може да остане равнодушна към нещастието, сполетяло семейството: майката на загиналото момче е нейна съученичка и приятелка от гимназията. Тя поема по мъчителния път на догадките и в преследването на истината й се налага да надникне зад идиличната фасада на заможното семейство, където се крият компрометиращи тайни…
