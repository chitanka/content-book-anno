	_Ново пътуване към Касъл Рок в тази вледеняваща новела на Стивън Кинг и Ричард Чизмар._

	През годините градчето Касъл Рок в щата Мейн е било свидетел на странни събития и необикновени посетители, но една от тези истории никога не е била разказвана… досега.
	Три пътя водят от Касъл Рок до Касъл Вю — шосе 117, Приятният път и Стълбището на самоубийците. През лятото на 1974-та дванайсетгодишната Гуенди Питърсън всеки ден се качва по стълбището, което е монтирано с яки (макар и вече ръждясали) железни винтове за скалата. Горе си поема дъх и слуша крясъците на хлапетиите, които си играят на площадката.
	Малко по-отдалече се носят удари от бейзболни топки — децата от Юношеската лига тренират за благотворителния мач в Деня на труда. Веднъж един непознат извиква на Гуенди:
	„Ей, момиченце, ела за малко насам. Двамата с тебе трябва да си побъбрим“.
	Под сянката на дърветата седи мъж с черно сако, бяла риза и черно бомбе. Ще дойде време и Гуенди ще сънува кошмари с това бомбе…
