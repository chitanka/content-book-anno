	Авторът на „Невинните“, „Перфектният удар“, „Кинг и Максуел“, „Мишената“ „Бягството“ и още 23 трилъра, преведени на 46 езика в 80 страни.


	На света има много малко хора като Еймъс Декър. След жесток сблъсък на футболното игрище Декър придобива изключително рядка способност. Той помни всеки миг от живота си след инцидента. Това мъчително състояние има само едно предимство — помага му в разследванията като полицейски инспектор.
	Животът на огромния бивш футболист се преобръща за втори път, когато една вечер намира съпругата си, брат й и деветгодишната си дъщеря убити в дома им. В отчаянието си Декър напуска работа и се превръща в отшелник. Шестнайсет месеца след тройното убийство Себастиан Леополд, психически неуравновесен мъж без документи, отива в полицията и прави самопризнания. Мотивът е странен — Декър го е обидил в един магазин. Но човекът с абсолютна памет знае, че никога не са се срещали.
	Докато Леополд е в ареста, в близката гимназия са застреляни девет души, а с едно от оръжията е била убита съпругата на Декър. Затова той трябва да се включи в разследването. Защото вижда неща, които никой друг не забелязва, и стига до заключения, на които никой не е способен. И защото получава анонимни послания, че той е виновен за всички убийства.


	Еймъс Декър, мъж с изключителен ум и трагична съдба, е необикновеният нов герой на Дейвид Балдачи.
	„Абсолютна памет“ е най-успешният трилър на майстора на съспенса след феноменалния бестселър „Абсолютна власт“.
