	Градчето Проспъръс в щата Мейн се радва на благоденствие във времена, когато всички останали трудно оцеляват. Жителите му са заможни, а бъдещето на децата му — обезпечено. Проспъръс отбягва чуждите хора, но се грижи добре за своите. Всичко там се върти около старата черква, пренесена от Англия камък по камък от основателите на селището преди няколко века. Но един мъртъв бездомник и изчезналата му дъщеря привличат в Проспъръс неумолимия частен детектив Чарли Паркър, спохождан от духовете на своите убити близки. Паркър е опасен мъж. Действията му се направляват от състрадание, ярост и желание за мъст. В негово лице градчето и неговите закрилници срещат заплаха, многократно по-голяма от всяка друга в дълголетната им история, а в лицето на добре устроените и защитени жители на този малък град в щата Мейн Паркър ще се сблъска с най-злонамерените си противници. Чарли Паркър трябва да умре, за да може Проспъръс да оцелее — Проспъръс и тайната, скрита под старата черква…


	Джон Конъли (на английски John Connolly) е ирландски писател, роден в Дъблин през 1968 г.
	Той завършва журналистика в университета в Дъблин и работи на свободна практика. По-късно живее в Съединените щати; предпочита щата Мейн, където обикновено се развива действието в книгите му. През 1999 г. излиза първият му криминален роман „Всяко мъртво нещо“, радушно приет от читатели и критика. Вестник „Сънди Таймс“ го нарича „един от четиримата най-обещаващи млади таланти за годината“ и включва дебюта му в списъка бестселъри. В Съединените щати купуват правата за романа му за 1 милион долара — рекорд за ирландски автор. На следващата година получава наградата „Шеймъс“ за най-добра първа книга. Главен персонаж в романа „Всяко мъртво нещо“ е Чарли Паркър — бивш полицай, който търси убиеца на своята жена и дъщеря. Чарли Паркър е главен герой и в повечето от последвалите книги на Джон Конъли.
