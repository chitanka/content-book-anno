	Може би е по-добре някои тайни да си останат в миналото…

	Лейни е щастливо омъжена за известния писател Том Холингсуърт, с когото живее в Лондон. Тя се влюбва в него едва на деветнадесет, докато стажува в издателската къща на доведения си баща Питър. Лейни е запленена от Том и дори не подозира, че той е женен и има петгодишен син. Том не устоява на италианската й хубост, наследена от майка й Алесандра, и изоставя семейството си.
	Шестнадесет години по-късно Лейни посвещава времето си на отглеждането на двете им деца — Зав и Тиърни. Макар да обича семейството си и да харесва живота си, тя чувства, че нещо й липсва. Лейни копнее да научи повече за майка си и да разкрие самоличността на биологичния си баща. Алесандра напуска Италия, установява се в Англия и отказва да говори за миналото си. Тя умира, отнасяйки със себе си дълбоко пазена тайна.
	Лейни организира семейна ваканция до родното място на майка си — живописното италианско селце Туоро. Там тя разкрива тайна, която преобръща живота й. Но когато разбира, че и щастливият й брак с Том се крепи на една лъжа, Лейни е съсипана.
	Погълната от собствените си проблеми, тя дори и не забелязва, че дъщеря й Тиърни се нуждае от помощ.
