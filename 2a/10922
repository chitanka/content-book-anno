	__Криминалната сензация на Великобритания.__


	Десет поредни години преди Коледа в Единбург изчезва по една млада жена, която скоро след това е захвърлена мъртва. Местопрестъпленията категорично затвърждават мнението на полицията, че в града върлува жесток сериен убиец, който умело прикрива следите си. Накрая Коледния убиец все пак допуска грешка, която води до залавянето му. Но това не носи голяма утеха на инспектор Тони Маклейн, защото годеницата му е последната жертва на психопата.
	Дванайсет години по-късно Коледния убиец умира в затвора и инспектор Маклейн вече може да превъзмогне болезненото минало. С наближаването на коледните празници обаче отново е открита мъртва жена. Престъплението носи почерка на Коледния убиец, което предизвиква куп въпроси и съмнения. Дали убийството е дело на имитатор, или полицията не е заловила истинския виновник? Инспектор Маклейн е твърдо убеден, че е изпратил в затвора правилния човек. Но тогава кой извършва убийствата сега? Тони отново трябва да се върне към мъчителните спомени, за да разбере какво се случва.
