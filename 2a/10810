	Целият свят на Мауро Лареа се срива, когато най-неочаквано губи всичко, което с години е градил с много труд и постоянство. Затънал в дългове, изправен пред неизвестността, той залага последните си средства в дързък ход, който открива пред него възможност отново да си стъпи на краката. И тогава в живота му влиза зашеметяващата Соледад Монталво, съпруга на лондонски търговец на вина, и преобръща всичките му планове. Обгърната в тайнственост, тя го въвлича в бъдеще, което не си е и представял.
	От младата мексиканска република до сияйната колониална Хавана в края на XIX в.; от екзотиката на Антилските острови до знойната Андалусия. Един неустоим разказ за победи и поражения, сребърни мини и винарски изби, семейни интриги и силни страсти, стари лозя и бляскави градове, чието великолепие е угаснало с времето. Една история за смелост пред превратностите на съдбата. И любов, която осмисля всичко.


	Мария Дуеняс е доктор по английска филология и една от най-известните съвременни испански писателки. Романите й „Нишките на съдбата“, „Мисия Забрава“ и „Под слънцето на Андалусия“ са преведени на 35 езика, с над пет милиона продадени копия по света. Телевизионната адаптация на „Нишките на съдбата“ има огромен международен успех и е отличена с множество награди.
