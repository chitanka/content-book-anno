	Мечтата на Краля Слънце.
	По телевизионния сериал на Саймън Мирън и Дейвид Уолстънкрофт.
	XVII век, Франция. Младият Луи XIV е твърдо решен да осъществи грандиозната си мечта — да построи невиждан замък в селцето Версай, за да изведе от Париж и да държи под око склонните към заговорничене благородници. И да сътвори за бъдните поколения едно истинско произведение на изкуството. Историята му съдейства — поне що се отнася до втората част на мечтата му.
	А иначе Кралят Слънце е бивш любовник на Луиз дьо Ла Валиер, от която има син, настоящ любовник е на Анриет, съпругата на брат му Филип, както и бъдещ на придворната интригантка госпожа Дьо Монтеспан. Кралската съпруга Мария-Тереза, от която се очаква да роди втория им син и за чиито любовници не става дума, поне не веднага, ражда момиченце с необичаен цвят на кожата. Кралският брат, съпруг на Анриет, си има собствен любовник, прелестния Шевалие. Но на фона на тези завладяващи въображението истории за любов, еротика и насилие, амбиция, коварство и предателство — има за всички вкусове — бунтовниците печелят все повече привърженици сред благородническото съсловие и прибягват до всякакви престъпления — от обикновения побой до отвличането, отровата и убийството. Знаем, че кралят, изрекъл фразата „Държавата, това съм аз“, се е справил, но все пак…


	Американската писателка Елизабет Маси е автор на исторически и хорър-романи. Специализира се в писането на романи по телевизионни сериали: „Династията на Тюдорите“, „Версай — мечтата на един крал“.
	Саймън Мирън е британски журналист и автор на телевизионни сценарии („Престъпни намерения“).
	Дейвид Уолстънкрофт е британски сценарист („Ми-5“) и автор на шпионски романи.
