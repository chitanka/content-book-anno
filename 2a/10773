	Катастрофата на самолет с хуманитарна помощ за Русия не е случай, пред който да си затвориш очите. И когато „руският 007“, майорът от ФСС Громов, получава заповед да прекрати официалното разследване, го продължава вече като частно лице. Понеже е сигурен — някой от силните на деня се е облажил от тази катастрофа. И е точно така — и хората, които стоят зад катастрофата, много скоро решават, че досадният майор трябва да бъде ликвидиран. Громов обаче е много опитен боец. И не побягва от преследвачите си като подплашен заек. Той знае имената на престъпниците и тръгва на лов…

	Сергей Донской е псевдоним на полковник от военното разузнаване, отдал повече от трийсет години от живота си на работа в много горещи точки по света. Два пъти е раняван. Бяга от плен. Носител е на правителствени награди, включително Орден за храброст. Освен седем езика владее различни източни бойни изкуства и има черен пояс по карате.
	Новата серия „ФСС. Руският 007“ е посветена на приключенията на един свръхтаен агент на федералната служба за сигурност. Той е отдаден на работата си, постига набелязаната цел на всяка цена. Има какви ли не умения, може да намери изход и от безизходни ситуации. Беззаветно е предан на Родината и презира враговете й. Той е смел и честен и затова мрази страхливите и подлите. Обича красивите жени, но не е донжуан и не си прави колекция от победите си. Готов е да спаси любимата си дори с цената на собствения си живот. С две думи — той просто е добър човек. А в наше време това не е малко.
