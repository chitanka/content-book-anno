	Целият свят е в паника. Бивш микробиолог и днешен маниак терорист изобретява ново бактериологично оръжие за масово поразяване и решава да шантажира правителствата на западните държави — иска невероятни суми. Ако вирусът попадне във водопроводите, ще загинат милиони хора. Но ФСС бди. В естонския град Пярну, където живее маниакът, пристига капитанът от контраразузнаването Евгений Бондар. Този човек е способен самичък да унищожи не само маниака, но и цялата терористична организация, която стои зад него. Но Бондар още не знае, че от въпросното оръжие са се заинтересували местните фашисти, и му се налага да се сражава с цяла гмеж обезумели фанатици.

	Сергей Донской е псевдоним на полковник от военното разузнаване, отдал повече от трийсет години от живота си на работа в много горещи точки по света. Два пъти е раняван. Бяга от плен. Носител е на правителствени награди, включително Орден за храброст. Освен седем езика владее различни източни бойни изкуства и има черен пояс по карате.
	Новата серия „ФСС. Руският 007“ е посветена на приключенията на един свръхтаен агент на федералната служба за сигурност. Той е отдаден на работата си, постига набелязаната цел на всяка цена. Има какви ли не умения, може да намери изход и от безизходни ситуации. Беззаветно е предан на Родината и презира враговете й. Той е смел и честен и затова мрази страхливите и подлите. Обича красивите жени, но не е донжуан и не си прави колекция от победите си. Готов е да спаси любимата си дори с цената на собствения си живот. С две думи — той просто е добър човек. А в наше време това не е малко.
