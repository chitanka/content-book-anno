	Дебютният сборник на младата немска авторка Соня Хайс включва десет разказа за млади жени, които нямат свое семейство и непрекъснато търсят щастието, но то все им бяга. Те са откровени, устати, без задръжки, пътуват до Канада, Панама, въртят любовни афери, имат връзки, мечти, дори деца, родители, които им желаят само доброто. Но доброто понякога е непоносимо: раздялата е твърде жестока, гостуването — прекалено дълго, любовта — твърде кратка. Тази книга едновременно ще ви изненада и разтревожи, защото всичко в нея ви е познато. Всички сме минали по този път. В търсене на това, което ще ни направи най-щастливи.
C>
	Има книги, които, вземем ли ги веднъж в ръка, оставяме едва след като сме погълнали и последната дума. Такъв е сборникът на Соня Хайс. Защото тя ви влиза под кожата. Докато очите летят от един разказ към друг, ще имате чувството, че слушате приятелките си да разказват истории за своя живот, а вие ще кимате и ще казвате: „Понякога и с мен е така“.
@	Грация
C$
C>
	Това е книга за младежта, чийто най-голям проблем е, че няма никакви проблеми. Изтънчен портрет на поколението.
@	Die Zeit
C$

	Соня Хайс е родена през 1976 г. в Мюнхен. Живее с дъщеря си и приятеля си в Берлин. Следвала е кинорежисура в Мюнхен. Работата й за киното, сред която първият й пълнометражен филм _Hotel Very Welcome_, е получила множество отличия. Понастоящем пише сценарий за втория си игрален филм. Стипендиантка е на „Вила Аурора“ в Лос Анджелис. „Кратък миг на щастие“ е дебютната й книга.
