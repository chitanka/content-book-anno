	Френският писател, журналист и сценарист Рьоне Баржавел (1911–1985) е един от най-бележитите представители на научнофантастичната литература през XX век. В произведенията си дава израз на тревогата за човечеството, застрашено от разрушителни технологични достижения, невинаги подвластни на разума и съвместими с моралните ценности.
	Замислен като сценарий за незаснета суперпродукция на Андре Каят, „От дълбините на времето“ (1968) е най-известният му роман, класически образец на научна фантастика, удостоен с Наградата на книжарите, непрестанно преиздаван и преведен на множество езици.


	__Научнофантастичен роман за изчезнала цивилизация и за една митична любов.__


	Френски полярни изследователи правят невероятно откритие. Под ледовете на Антарктида съществуват останки от висша цивилизация, загинала преди 900 000 години в резултат на ядрена война. Учени от всички краища на планетата се стичат, за да разгадаят тайните на изчезналия свят… Авторът умело съчетава фантастичния сюжет с духа и политическата атмосфера на 60-те години на миналото столетие — младежките бунтове, разтърсили Европа, идеологическия сблъсък между Запада и Изтока — и с една митична любов, изплувала сякаш от легендата за Тристан и Изолда и от приказката за Спящата красавица.
	Хармонична сплав от събитиен репортаж, научна хроника, фантастична епопея, в която минало, настояще и бъдеще се преплитат, приключенски плам и лирична любовна песен, „От дълбините на времето“ продължава да звучи актуално, да вълнува и да предизвиква размисли за съдбата на съвременния свят, за егоизма, алчността и насилието, които неизменно погубват любовта.
