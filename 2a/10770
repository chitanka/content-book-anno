	___Символика, съспенс и закодирана истина, неразгадана вече 5000 години!___

	_Романът е лицензиран в 30 държави още преди официалната му премиера във Великобритания!_

	Осем дни преди лятното слънцестоене няколко фигури с качулки извършват кърваво човешко жертвоприношение сред древните каменни блокове на мистичния артефакт Стоунхендж.
	Часове след това един от най-известните търсачи на съкровища в света се самоубива във фамилното си имение. Отчужденият му син Гидиън намира зашифровани дневници, които крият шокираща истина. С помощта на своенравната полицайка Меган Бейкър той разкрива таен култ, основан преди хиляди години и фанатично предан на Стоунхендж.
	С новия си лидер начело, култът започва да извършва човешки жертвоприношения с ужасяваща прецизност, за да отключи тайната на древните камъни.
	Преливащ от шифри, древни ритуали, несекващ съспенс и удивителни факти за един от най-мистериозните храмове на Земята, „Завещанието Стоунхендж“ е свеж и силен исторически трилър без аналог за последните 10 години.

	_Сам Крайстър е носител на многобройни телевизионни награди за документални филми, посветени на научни открития, серийни убийства и отвличания. Работи едновременно като режисьор, продуцент, водещ, репортер и — най-голямата му страст — писател. В романите му се смесват равни дози размах на действието, усет към детайла и историческа мистика, за да се получи първокачествен трилър коктейл._
