	Дракони. Те са сред нас. Но ние не ги виждаме, докато не стане много късно. От хилядолетия се води война между хората и зверовете, но тя е скрита за обществото. Светът на човеците е пазен от „Ордена на свети Георги“ — тайното общество на убийци на дракони. След като преди стотици години драконите са били почти напълно изтребени, то те са приели тактиката за внедряване сред хората и неочаквани нападения. Скрити в човешки облик и тайно увеличаващи броя си, драконите от „Нокът“ са станали силни и хитри, и все повече се доближават до крайната си цел — превземането на света и изтреблението на хората. Поне на по-голямата част.
	Ембър и Данте Хил са единствените брат и сестра сред драконите. Обучена да се внедрява в човешкото общество, Ембър иска да се наслади на едно лято на свобода, преди да заеме отреденото й от съдбата място в „Нокът“. Но съдбата е въпрос на гледна точка и скоро тя ще постави под съмнение всичко, на което е научена. Докато Ембър се мъчи да приеме своето бъдеще, тя и нейният брат са преследвани от „Ордена на свети Георги“.
