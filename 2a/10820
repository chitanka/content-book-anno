	_Джъстин занемя. Взираше се в писмото, което току-що прочете, чувствайки сякаш земните пластове се разместват под краката й. Беше потресена. Забеляза, че ръката й трепери… цялата трепереше като лист. Баба й е още жива! Как е възможно?_
	_Наведе се, за да прочете още веднъж написаното, да погълне думите… те разкриваха нещо толкова важно, че беше смаяна._
	_Баба й беше още жива._
	Разтърсваща сага от кралицата на драмата Барбара Тейлър Брадфорд. Какво се случва с едно семейство през годините между Втората световна война и 2004? Ню Йорк, Лондон, Истанбул, Берлин… пътят, който героите ще изминат, за да разгадаят една мистерия и да преоткрият себе си…
	Целият свят на Джъстин Ноулан — известна кинорежисьорка — се преобръща, след като неволно отваря адресирано до майка й писмо. Писмо, изпратено от Истанбул, което разкрива, че любимата й баба, уж загинала при самолетна катастрофа, е жива! Нима майка й е излъгала и нея, и близнака й Ричард?
	Решението е едно — да замине за Истанбул и да разнищи историята. В омайния град на границата между Изтока и Запада се случва нещо неочаквано — Джъстин среща любовта на живота си — загадъчен мъж, който сякаш знае повече, отколкото е склонен да разкрие.
	Писмото от Истанбул й помага да открие не само истината за семейството си, но и да излекува раните от минали предателства и да започне нов живот.
