	Два пътя водят към небето на Париж — Айфеловата кула и любовта.
	Ледени цветя — така наричат снежинките. Миг красота, после финал. Новостроящата се Айфелова кула прилича на ледено цвете. По план тя ще се извисява над града едва двайсет години — един-единствен миг от вечността, едно ледено цвете.
	Но за инженера Емил Нугие кулата е делото на живота му. Тя е плетеница от студено желязо и меки извивки, от въздух и светлина. И пак тя го свързва с любовта.
	Емил Нугие и Катрин Уолъс се срещат във въздушен балон в небето над Париж. Той е там, за да направи снимки от високо на мястото, където Айфел ще издигне своята кула. Тя се качва като придружителка на брат и сестра от богато семейство. А може би и за да преодолее страховете си. Но долу, на твърда земя, страховете и стереотипите я застигат отново. Кейт е вдовица от Глазгоу, притисната от липса на средства и социалните очаквания, които не й дават избор. Емил е натоварен с отговорността да осигури буржоазното си семейство и да избере подходяща съпруга.
	Докато напук на присмеха и хулите на парижани Айфеловата кула постепенно се издига над града, Кейт и Емил трябва да решат дали любовта им ще се превърне в поредното ледено цвете.
	Умело изтъкан от исторически факти и пълнокръвни герои, „Цветя от лед и пепел“ възкресява Париж от Бел епок — време на пищни балове и тайни дуели, на технически открития и импресионистично изкуство.
	Време и роман, в които се влюбваш.
