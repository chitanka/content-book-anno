	Над Софи сякаш тегне неведомо проклятие. От няколко години животът й се е превърнал в кошмар, от който тя неуспешно опитва да се отърси. Всичко започва с на пръв поглед най-безобидна разсеяност, която, обаче, бързо преминава в необяснимо и все по-задълбочаващо се физическо и психическо неразположение. В крайна сметка тя губи работата си и съпруга си, останал инвалид след автомобилна катастрофа, който се самоубива при съмнителни обстоятелства. Идва и най-страшното — отново без да може да си обясни защо и как, Софи се превръща в убийец рецидивист, издирвана от полицията на цяла Франция. И тя се впуска в отчаяно бягство, докато ненадейно не се появява Франц… Но кой е Франц и каква е тайната на вехтата булчинска рокля, която той пази като зеницата на окото си?
	С „Булчинска рокля“ Пиер Льометр ни въвлича с безспорно майсторското си перо в перипетиите на нестандартен психотрилър със силен социален привкус, над който се рее сянката на Хичкок и Брайън де Палма.


	Пиер Льометр (род. 1951 г.) е френски писател и сценарист, известен с криминалните си бестселъри и социални трилъри, които се радват на впечатляващ читателски интерес. Произведенията му са преведени на 30 езика. За свои учители смята писатели като Брет Ийстън Елис и Джеймс Елрой. През 2013 г. е удостоен с най-престижното френско литературно отличие „Гонкур“ за „Ще се видим там горе“ (ИК „Колибри“, 2015) и заема първото място в категорията „френски роман“ от класацията на сп. „Лир“.


	Трилърът „Алекс“, част от „трилогията Верховен“, получава наградата на Британската асоциация на криминалните автори.
