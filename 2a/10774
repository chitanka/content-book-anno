	Служителят на Центробанк Аркадий Сурин е компютърен гений. Успява да преведе чуждестранен кредит за Русия — над един милиард долара — на свое име в чужди банки и изчезва, като променя външността си. Новоизпеченият милиардер трябва да бъде намерен — това е въпрос от държавно значение. Дори политически. Възлагат случая на майора от ФСС Громов. Единствено този опитен и честен офицер може да се справи — ако се наложи, ще убива, но ще изпълни възложената му задача. Руският Джеймс Бонд обаче е изправен пред сериозен проблем. Престъпните среди също търсят изчезналия милиард.
	И сред тях е бившият колега на Громов — човек от ФСС…

	Сергей Донской е псевдоним на полковник от военното разузнаване, отдал повече от трийсет години от живота си на работа в много горещи точки по света. Два пъти е раняван. Бяга от плен. Носител е на правителствени награди, включително на Орден за храброст. Освен седем езика владее различни източни бойни изкуства и има черен пояс по карате.
	Новата серия „ФСС. Руският 007“ е посветена на приключенията на един свръхтаен агент на федералната служба за сигурност. Той е отдаден на работата си, постига набелязаната цел на всяка цена. Има какви ли не умения, може да намери изход и от безизходни ситуации. Беззаветно е предан на Родината и презира враговете й. Той е смел и честен и затова мрази страхливите и подлите. Обича красивите жени, но не е донжуан и не си прави колекция от победите си. Готов е да спаси любимата си дори с цената на собствения си живот. С две думи — той просто е добър човек. А в наше време това не е малко.
