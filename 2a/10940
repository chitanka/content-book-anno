	Патриша Хайсмит е родена във Форт Уърт, щата Тексас, през 1921 година. Родителите й се преместват да живеят в Ню Йорк, когато тя е шестгодишна. Патриша Хайсмит завършва Барнард колидж. Редактира вестника на колежа, тъй като още шестнайсетгодишна решава да стане писателка. Първият й роман, „Непознати във влака“, е филмиран от Алфред Хичкок, а третият — „Талантливият мистър Рипли“, получава специалната награда на Клуба на американските писатели на криминална литература. Авторката споделя, че се интересува от влиянието на чувството за вина върху героите й. Патриша Хайсмит обича в свободното си време да се занимава с градинарство, живопис и скулптура, някои от творбите й са показани на изложби. Понастоящем живее във Франция.
	В предговора към нейния сборник с разкази, озаглавен „Единайсет“, Греъм Грийн пише: „Тя е писателка, която създава някакъв собствен нереален свят, който предизвиква чувство на клаустрофобия и в който всеки път навлизаме колебливо, с чувството, че ни грози опасност, защото ни очакват жестоки преживявания… Затворени сме в омагьосан кръг, обречени да останем там до края на разказа заедно с някой от преследваните й герои“.
