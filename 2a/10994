	Криминалният роман в литературата е нещо като патологията в медицината. Изучава човешкия организъм чрез болестните състояния и процеси в този организъм. Най-добрите произведения на криминалния жанр на Запада са отражение на едно общество, на неговите язви. Те безпощадно критикуват капиталистическите нрави, вътрешните машинации на това общество, връзката между престъпленията и политическия свят.
	„Кутийката за енфие“ е произведение в добрата стара традиция на криминалния жанр. Сюжетната линия следва една неумолима логика на характери и ситуации и вината остава само у читателя, който някак срещу самия себе си се предоверява на една или друга нишка, които го отвеждат далеч от развръзката. Толкова добродетелна ли е красивата Ив Нийл, толкова „черен“ ли е Нед Атуд, толкова безупречни ли са всички от семейство Лос?
