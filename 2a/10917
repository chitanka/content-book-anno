	Хенинг Манкел е най-нашумелият и най-превежданият в момента шведски писател. Роден е през 1948 г., изоставен от майка си, отгледан от баща си, женен за дъщерята на Ингмар Бергман, Ева Бергман. Сътрудничил е на много театри в Швеция и Норвегия и е създател на „Театро Авенида“ в Мозамбик, където понастоящем живее. Притежава и собствено издателство, чиято цел е да подкрепя младите автори от Швеция и Африка. Половината си приходи дава за благотворителни каузи. Манкел е автор на пиеси, сценарии, книги за деца, но става знаменитост със завладяващите си трилъри, преведени на 34 езика, спечелили множество литературни награди (сред които Голямата награда за криминална литература на Шведската академия и „Златната кама“ на Асоциацията на криминалните писатели) и нееднократно служили за основа на игрални филми и телевизионни адаптации. На българския читател е известен с „Петата жена“ и „Защитна стена“.

	„Човекът от Пекин“ е двайсетият трилър на Манкел. През една студена утрин на 2006 г. шведската полиция прави ужасяващо откритие — деветнайсет души са зверски убити в домовете си в едно малко селце. Инспектор Виви Сундберг, която е натоварена със следствието, подозира, че става дума за серийни убийства, извършени от луд. Не така мисли съдия Биргита Руслин, която има близки сред убитите и започва паралелно разследване. Но колкото повече се задълбочава в разследването, толкова по-невероятно й се струва зверствата да са дело на някой самотен луд. Случайно намерена червена панделка като че ли разказва съвсем различна история от официално възприетата и я отвежда в далечен Китай. В тази нова суперсила на световната арена Биргита Руслин става заложник на зловеща геополитическа машинация, която застрашава живота й.
