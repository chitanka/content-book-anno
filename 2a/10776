	__Едно отдавна забравено писмо крие смразяваща тайна…__
	В отдалечено кътче на Шотландия, в полицейското управление на Уик, една бутилка стои на перваза от много, много време. Бутилката съдържа почти напълно избледняла бележка. Две неща се знаят със сигурност — бележката започва с думата „помощ“ на датски, и е изписана с кръв.
	Тайнствената бутилка продължава своя път до бюрото на Карл Мьорк от Специален отдел „Q“ — създаден, за да разнищва стари, неразкрити случаи — и отключва поредица от ужасяващи събития… Карл и неговият асистент Асад се оказват въвлечени в разследване, което ще ги сблъска с религиозните секти и строго пазените им тайни, с изчезнали братя и сестри, чиито семейства така и не са ги обявили за издирване.


	Датчанинът Юси Адлер-Улсен е обявен от лондонския „Таймс“ за следващото явление в скандинавското крими. Книгите му са преведени на над 40 езика и с тях Адлер-Улсен е получил вече 15 награди. „Писмо в бутилка от П.“ е удостоена с престижния „Стъклен ключ“ и наградата „Бари“ за най-добър криминален роман на годината, издаден в САЩ.
