	Възхвалявана като епично фентъзи от мащабите на Джордж Р. Р. Мартин, само че на скорост, трилогията „Разделената империя“ ни запозна с един дързък нов свят на мрачното фентъзи чрез историята за Йорг Анкрат и неговия унищожителен възход към властта. Марк Лорънс отново се завръща в Разделената империя с разказ за един не толкова амбициозен принц…
	Червената кралица е стара, но кралете на Разделената империя се боят от нея както от никой друг. През цялото си царуване тя е водила дълга и скрита война срещу силите, които стоят зад нациите, със залози по-големи от земя или злато. Най-силното й оръжие е Мълчаливата сестра — която малцина виждат и за която никой не говори.
	Внукът на Червената кралица принц Джалан Кендет — комарджия, пияница, женкар — е човек, който може да вижда Мълчаливата сестра. Десети на опашката за трона и доволен от ролята си на дребен кралски родственик, той предпочита да се преструва, че ужасяващата старица я няма. Само че се задава война. Свидетели твърдят, че армия от немъртви е тръгнала на поход, и Червената кралица призовава семейството си да брани кралството. Джал мисли, че всичко това са просто слухове — нищо, което би засегнало самия него, — но се оказва, че греши.
