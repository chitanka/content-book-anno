	__Хокан Несер — един от „големите“ в скандинавското крими, носител на Европейската награда за криминална литература__

	В малкото шведско градче Шумлинге Карл-Ерик и Розмари Хермансон очакват трите си деца и се подготвят да отпразнуват двоен юбилей: 65-годишнината на Карл-Ерик и 40-годишнината на дъщеря им Ева.
	Децата се прибират в бащиния дом, но всяко донася своите грижи и сякаш ги „мята“ върху плещите на чувствителната Розмари. Ева винаги се е държала дистанцирано към майка си, Роберт се е сдобил с ужасяващо за всеки родител прозвище, и то в национален ефир, а най-малката, Кристина, е непроницаема както винаги…
	Историята, започваща със семейно тържество, се превръща постепенно в семейна драма, а не след дълго и в злокобна мистерия — в два последователни дни от къщата в Шумлинге изчезват синът Роберт и внукът Хенрик.
	Инспектор Гунар Барбароти се заема с разследването на случая, ала при всеки разговор с роднините на двамата изчезнали се сблъсква с безпомощно вдигнати рамене. И той тръгва подир липсващите следи и по нелогичните пътища, за да стигне до ужасяващи истини…
