	Кейт Аткинсън е родена през 1951 г. в Ню Йорк, но живее в Шотландия, по-точно в Единбург. „Зад кулисите на музея“ е дебютният й роман, който през 1995 г. печели наградата „Уитбред“ за Книга на годината и изстрелва авторката си високо на литературния хоризонт. Аткинсън е автор също така на сборника разкази „Това не е краят на света“, както и на високо оценените от литературната критика романи „Емоционална шантавост“, „Кога ще има добри новини?“, „Излезе рано, взе кучето ми“.

	Руби Ленъкс разказва своя живот от самото си зачатие — историята на обикновено английско семейство от средната класа, белязана от редица нещастни случаи, странни реакции и премълчавани тайни на фона на двете световни войни и следвоенния период, допълнени с исторически факти от фамилната история в бележки под линия. Руби е едновременно чист и по детски безмилостен съдник на семейството си: на баща си Джордж — непоправим женкар, на майка си Бънти — безкрайно раздразнителна и вечно недоволна от живота, на двете си емоционално нестабилни сестри, плюс един куп чудати роднини. Макар историята да прелива от трагични събития, описани с детска безпристрастност и коравосърдечност, хумористичният тон и солидната доза сарказъм постигат неповторим трагикомизъм и предизвикват искрен смях, макар и понякога през сълзи.
