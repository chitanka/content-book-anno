	Антон Балаж (р. 1943 г.) е словашки писател, сценарист и публицист, автор на петнайсетина романа на социална тематика, в които показва определено предпочитание към фантастичното и гротескното в действителността. Сред големите теми на творчеството му са тоталитарното общество и Холокостът. Носител е на литературни награди и е преведен на много европейски езици.


	Лагер за принудителен труд в Словакия от началото на 50-те години. „Лагерният колектив“ се състои от 753 политически престъпници, 132 асоциални типове, 53 бивши проститутки, 58 членове на Съвета за национална сигурност, 2 коня и 16 стражарски кучета. Сред тази гмеж изпъкват милата и простодушна до глупост Ерничка — който си спомня „Един ден на Иван Денисович“ би разпознал в нея двойничка по дух на съветския лагерист; Манда, проститутката, която има нещо не само долу, но и горе; Рия Амала, масажистка и любителка на конете от всяка гледна точка; културпросветникът Хомич, който нарича леките жени „другарки проститутки“; лекарят Зигмунд, обявил, че не понася „насилственото побратимяване на милионите“ — който си спомня Остап Бендер, охотно би вложил в устата му тази реплика; а пък който си спомня „реалния социализъм“, ще оцени и окачените по стените портрети на „четиримата свети мъже“, и лозунга „По-бързо, по-добре и по-евтино от капиталистите ще проведем мирната жътва!“. Дотук с приликите.
	„Лагерът на леките жени“ е еротично-политическа пародийна гротеска, в която леките жени, обречени на „историческа ликвидация“, се опитват да оцелеят в абсурдната лагерна атмосфера, където ги превъзпитават по Оруеловия модел за социално инженерство. Антон Балаж говори за тях с цялата си симпатия и с добре дозирана ирония описва както техните опити да запазят достойнството си, така и тези на „противниковия лагер“ да направи от тях „истински гражданки“. Опитите са неуспешни. Затова пък романът майсторски пресъздава трагикомизма на една репресивна институция, останала (да се надяваме) в миналото. По книгата е заснет филм през 1997 г. с режисьор Лако Халама.
