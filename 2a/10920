	Степните равнини на Небраска, където владее юмручното право и револверът има винаги последната дума! Индианското племе сиукси не желае през земите му да премине Юнион Пасифик, но единствената награда за него след внезапните нападения са скалповете на онези, които стрелят по-лошо от каубоя Лари Кинг и от неговия неизменен приятел младия инженер Уорън Нил. Най-очарователната госпожица от Ларами до Санта Фе е Ели Ли, за нейния скалп се борят сиуксите, но я заробват бели разбойници. Неин владетел иска да бъде известният бандит Бил Хорн. Дивият запад познава само дивата любов. Уорън Нил предпочита смъртта пред загубата на Ели Ли. Ето защо двубоят с бандита е неизбежен. Но чий револвер ще бъде по-бърз? И той ли този път ще има наистина последната дума? Ще победи ли Човекът, който прокарва бъдещето през прерията, рискувайки живота си на всяка крачка?


	Зейн Грей (1872–1939) е знаменит американски автор на бестселъри, посветени на живота на каубоите от Запада. Във всички тях благородни герои воюват срещу безскрупулни злодеи, мошеници, безделници авантюристи и разбойници и спечелват битките. Писателското начало на Зейн Грей е мъчително бавно. Докато безуспешно прави опити да започне работа като зъболекар в Ню Йорк между 1898 и 1904 г., той написва първия си исторически роман. Редица издатели отказват да го издадат и през 1904 г. е принуден да го публикува сам. Започва да пише усилено и през 1912 г. след дълги колебания издателство „Harper“ издава „Riders of the purple Sage“. Продаден в един милион и осемстотин хиляден тираж. До 1937 г. Зейн Грей написва шестдесет и три романа, които достигат рекордни продажби, общият им тираж е деветнадесет милиона екземпляра. Издателите стимулират творческата му продуктивност до такава степен, че след смъртта си той оставя голямо количество ръкописи, които биват издадени последователно, всяка година по един.
	Последният роман на Зейн Грей се появява на книжния пазар през 1954 г.
	„Железният път“ е заглавие, отдавна причислено към безсмъртните творби на американската литература.
