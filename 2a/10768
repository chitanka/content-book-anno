	Тя е доктор Изабел Фейвър, американската дива на самопомощта.
	Той е Лоренцо Гейдж, любимото лошо момче на Холивуд.
	Понякога съдбата има наистина странно чувство за хумор.
	Доктор Изабел Фейвър, авторка на „Четирите крайъгълни камъка на подредения живот“, е пожертвала всичко, за да изгради империята си за самопомощ. И тогава, само за няколко седмици, всичко се разпада. Тя изгубва парите си, станали плячка на безскрупулния й счетоводител. Годеникът й се влюбва в неугледна по-възрастна жена, а репутацията й е стъпкана в калта, когато водещите заглавия на най-популярните таблоиди я заклеймяват като измамница. Много скоро Изабел открива, че може да внесе ред в живота на всички други, но не и в своя собствен. Разорена, с разбито сърце, с изтерзана и уморена душа, тя заминава за Италия в търсене на малко покой и усамотение.
	Лоренцо Гейдж печели насъщния си като убива хора… на големия екран. Той е порочно красив и безкрайно талантлив. Но когато заминава на почивка в Италия, се чувства неудовлетворен от живота. Да бъдеш злодей с лице, по което всички примират, си има своите предимства, ала в душата му е започнало да се промъква ненавистното усещане, че всичко, на което досега е гледал с насмешка, започва да го застига с отмъстителна настойчивост. И тогава зърва Изабел, докато тя отпива от чашата си с вино в едно улично кафене. Един порядъчен мъж не би помислил да съблазни една толкова сериозна и строга на вид жена… Но Лоренцо никога не е изпитвал удоволствие да играе добрия герой.
	Понякога са нужни едно специално място… една специална любов… и една малка ваканция… за да ни поднесе животът всичките си прекрасни обещания.
