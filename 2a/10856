	„Америка“ е първият от трите романа на Франц Кафка, чиято вътрешна връзка позволява да се говори за истинска „трилогия на самотата“.
	Самият Кафка съзнава и неведнъж изтъква пред приятелите си, че романът „Америка“ — недовършен подобно на „Процесът“ и „Замъкът“ и също като тях издаден посмъртно — е най-оптимистичната и ведра творба, която е писал. В този калейдоскоп от разнообразни епизоди ярко изпъква силата на авторовото въображение, защото е известно, че Кафка никога не е стъпвал в Новия свят. Но това не му пречи да създаде в романа си сцени с убедителна достоверност, които много напомнят филмите на Чарли Чаплин — а по времето, когато се пише „Америка“ (1912–1914), Чаплин е все още непознат.
	Навярно тъкмо този роман ще покаже на българския читател Кафка като творец, обзет от съчувствие към съдбата на обикновения човек, ще даде отговор на много от въпросите, поставени в други негови произведения и станали повод за не едно противоречиво тълкуване.
