	Художественото слово има силата да претворява отминалото време, но малцина са писателите, които така страстно и правдиво са ни внушавали истините за живота, вяра и твърдост при преодоляването на изпитанията, както това е правил Майн Рид. Няма страница и от романа му „Стрелците в Мексико“, която да не се чете на един дъх. Все така популярният писател ни разкрива пълния с приключения живот на американските доброволци във войната с Мексико преди много години, но героите му са толкова живи: будни, смели, дръзки, благородни, непонасящи метаморфозите на злото, сякаш дишат редом с нас. С истинска трогателна невинност Майн Рид разказва за любовните младежки, първи и незабравими трепети на своя герой и ни се представя като великолепен психолог. Всяка негова дума е положена така на мястото си, че да поражда нарастващо вълнение и усещането, че се докосваш до светая светих на една действително живяла и надарена с всичко човешко и прекрасно душевност.

	Капитан (Томас) Майн Рид (1818–1883) е син на северноирландски презвитериански свещеник. На двадесетгодишна възраст емигрира в Америка, сменя много професии и става журналист в Ню Орлиънс (1840). Търгува с индианците и е трапер в околностите на река Мисури. За известно време е учител в Нашвил, щата Тенеси. Тогава, през 1842, отива за първи път в Питсбърг, щата Пенсилвания, и публикува първите си скечове и стихове във в. „Питсбъргска сутрешна хроника“. По-късно е редактор в местен вестник във Филаделфия.
	По време на войната в Мексико е доброволец, втори лейтенант, и бива многократно раняван. Преживелиците му от това време стават основа за много от бъдещите му романи. След войната се застоява няколко години в Мексико. Връща се в Щатите и написва първата си книга. През 1850 г. отива в Англия, където остава до края на живота си.
	Освен романите, които написва за деца и юноши, той е автор и на редица трудове по естествознание.