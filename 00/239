	Животът на есеите, независимо от своята примитивност, не бе лишен от известни удобства. Дадоха му дървена тояга и препаска от козя кожа и като се изключи фактът, че през цялото време го държаха под наблюдение, изглежда, донякъде го бяха приели за член на тяхната секта. Понякога го разпитваха за неговата колесница — Машината на времето, която възнамеряваха да докарат от пустинята — и той им разказваше как е пътувал с нея от Египет до Сирия и след това дотук. Приемаха разказите му със завидно спокойствие. Бяха привикнали с какви ли не чудеса. Виждали бяха много по-странни неща от неговата Машина… Например хора, вървящи по водата, и ангели, спускащи се от небесата. Чували бяха речта на Бога и неговите архангели, както и изкусителния глас на Сатаната и лукавите му изчадия.
