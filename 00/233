
#	Най-четеният

	За О. Хенри (Уилям Сидни Портър) са изписани томове. Ако не и тонове. Оценките на критиката се люшкат от едната крайност до другата. Остава неизменен само един факт: О. Хенри е най-четеният автор на нашия объркан XX век. Това е установено още в 1965 г. от американеца Юджийн Кърънт-Гарсия, негов изследовател и последовател (в смисъл че го последва в отвъдното, макар и много по-късно).
	Околосветското пътешествие на Уилям започва скоро след смъртта му от Англия, Франция и Русия, за да стигне до всички кътчета на земното кълбо и до езици като ашанти и йоруба. Разбира се, технически е невъзможно да се изчислят точно всички издания, преиздания и тиражите им, но към посоченото време споменатият изследовател смята, че само извън САЩ те наброяват десетки и десетки милиони. А по-късно един полски автор твърди, че книгите на О. Хенри надхвърлят всички тиражи на Библията и на класиците на марксизма-ленинизма, взети вкупом. Не е известно някой критик да се е наел да обясни това явление. (Може би олимпийците нямат желание да влизат в спор с най-компетентния критик — читателя?)
	А ти какво ще кажеш, любезний български читателю?

@	Тодор Вълчев
