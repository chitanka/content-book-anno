	Когато тръгнеш, читателю, по снежната пъртина на Клондайк, воден от Ситка Чарли, и се срещнеш със сърцати златотърсачи, лукави, а в същото време простодушни индианци, с хубави жени и пресметливи търговци; когато се стрелнеш по буйна, но пълноводна река в току-що довършена лодка и се намериш на косъм от смъртта, завъртян от бесен бързей; когато станеш неволен свидетел на дълбоки трагедии, изживявани от хора, напуснали близки и роден дом зарад примамливия жълт метал, или за да забравят лични страдания, или за да бъдат забравени от хората, на които те са причинили страдания…
	Когато се озовеш под жаркото небе на Южните морета, сред тучна зеленина, в някоя спокойна лагуна на коралов остров, на палубата на бързоходна шхуна; когато се намериш сред наивни като деца туземци, безогледни авантюристи и уморени от охолството си „господари“ и разбереш разликата между тъмнокожия „канака“ и всесилния бял „хаоле“; когато усетиш болката на прокажения, осъден да се откъсне от всичко мило и драго…
	Когато се сблъскаш с престъпници в тяхната естествена среда и вникнеш в хода на техните мисли; когато чуеш истински скитник да ти разказва за своите странствания и за патилата си с полицаите и в американските затвори; когато надникнеш в света на умопобърканите…
	Когато усетиш да те сковават четиридесетградусов студ и безпощадните тръпки на гладната смърт; когато изпиташ зноя на тропическото слънце и ужаса на стихийния ураган по море и на суша…
	Тогава ще разбереш, читателю, силата на перото на сърцеведа, попил с петте си сетива природата на Севера и Юга и бита на хората — туземци и пришълци — в Калифорния, Аляска и Хаваи, прочел най-съкровените им чувства и мисли, и преживявания — ще разбереш, ще оцениш и ще запазиш завинаги в паметта си непреходното в творчеството на Джек Лондон!
