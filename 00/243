	Самото заглавие на тази книга, млади читателю, ти подсказва, че ще се срещнеш с необикновени приключения, че ще бъдеш погълнат от почти любовно опиянение към безсмъртния писател, който сам необикновено страстно е жадувал за пътешествия, за участие в борбата на светлото начало у човека срещу злото и неговите постоянни превъплъщения.
	Всичко написано от Майн Рид има за цел да направи младия читател по-добър и по-благороден, и да не се поддава на отчаяние и в най-критични моменти, да се стреми да утвърждава у себе си все по-упорито вярата в човека и неговите добродетели.
	Тази книга, която е в ръцете ти, се отличава с необикновена простота и емоционалност, всеки ред на писателя е пропит с романтика, която пленява и извисява духа на юношата, защото е свързан с една истински обаятелна нравствена чистота.
	Напрежението при четенето не стихва нито за миг.
@	Редактора


	Капитан (Томас) Майн Рид (1818–1883) е син на северноирландски презвитериански свещеник. На двадесетгодишна възраст емигрира в Америка, сменя много професии и става журналист в Ню Орлеанс (1840). Търгува с индианците и е трапер по бреговете на река Мисури. За известно време е учител в Нашвил, щата Тенеси. Тогава, през 1842, отива за първи път в Питсбърг, щата Пенсилвания, и публикува първите си скечове и стихове във в. „Питсбъргска хроника“. По-късно е редактор в местен вестник във Филаделфия.
	По време на войната с Мексико е доброволец, втори лейтенант, и бива многократно раняван. Преживелиците му от това време стават основа на много от бъдещите му романи. След войната се застоява няколко години в Мексико. През 1850 г. отива в Англия, където остава до края на живота си.
	Освен романите, които написва за деца и юноши, Майн Рид е автор и на редица трудове по естествознание.
