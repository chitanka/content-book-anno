	Дългият път към мъжеството, доблестта и себеотрицанието, към достойнството и храбростта тръгва още с първите несигурни стъпки на юношата. Той ще види непознати морета и непознати страни, ще се излага на неподозирани опасности, ще преодолява непреодолими препятствия. Пред очите му винаги ще бъде примерът на силните мъже — все едно дали са благородници или прости моряци… И ще се опита да бъде като тях…
	За да завърши и повествованието на тази книга като в щастлива приказка.

	Чарлс Мун Бенет е роден през 1899 година в град Кентърбъри — Англия. Членувал е в Обществото на английските учители. През 1934 година излиза за първи път на български език романът му „Адмирал Морган“. Това е времето, когато младият български читател се запознава и с още няколко негови романа, посветени на английските пирати — „Бунтовният остров“, „Педро от «Черната смърт»“ и „Двойникът на капитан Грим“, който е по-правилно да се нарече „Дневникът на пирата“. Чарлс Мун Бенет не е бил широко популярен у нас. Това личи от самата корица на първото издание на „Адмирал Морган“, където името на писателя е напечатано С. М. Бенет. Но едно е несъмнено — този роман става извънредно бързо известен, тъй като в него истината за жестокостта на пиратите е пълнокръвна, както и самите характери на фона на необикновената екзотика.
	Такава е съдбата на не един и двама големи писатели: колкото книгите им са търсени, обичани, толкова биографиите им са забулени в безмълвие, в сянка, отсъстват от енциклопедиите.
Кой знае, може би и животът на самия писател да е бил необикновен. Но понякога неизвестността около името придава особено очарование на твореца на приключения.