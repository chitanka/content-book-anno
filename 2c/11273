	Красивата Гам обикаля света в търсене на любов. Действието в този роман на Ерих Мария Ремарк ще отведе читателя в Египет, в пампасите на Аржентина, по парижките улици и кейове, във Венеция и в Далечния изток. На фона на екзотични пейзажи и култури Ремарк изследва трагизма на любовта и неутолимата жажда за живот. Гам е вторият роман на писателя след Мансардата на бляновете и в него ясно личат философските течения, през които той преминава в началото на кариерата си и които самата Гам открива, докато се среща с различни мъже и опознава различните лица на любовта.
	Гам представлява роман на тезите. В него Ремарк сблъсква множество гледни точки за любовта, страстта, смисъла на живота, страданието и смъртта. Преминавайки от континент на континент и от мъж на мъж, Гам се изгубва, за да може да намери това, което винаги е липсвало в живота? — връзка с нейната собствена природа.
	Пленителната красота на екзотиката добавя нови пластове към този лабиринт от емоции, преживявания и идеи, които са едновременно илюстрация на епохата и прозорец към вътрешния свят на Ремарк, през който почитателите на писателя ще могат да съзрат елементи от някои от по-късните му творби.
