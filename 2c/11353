	Дж. Р. Р. Толкин е роден на 3 януари 1892 г. в Блумфонтейн. След участието си в Първата световна война Толкин започва блестяща академична кариера и е признат за един от най-добрите филолози в света. Той обаче е най-известен като създател на Средната земя и автор на изключителни класически творби, като „Хобит“, „Властелинът на пръстените“ и „Силмарилион“. Книгите му са преведени на повече от 60 езика и се продават в милиони екземпляри по целия свят. Награден е с Ордена на Британската империя и е обявен за доктор хонорис кауза от Оксфордския университет през 1972 г. Умира през 1973 г. на 81-годишна възраст.
	Кристофър Толкин, роден на 21 ноември 1924 г., е третият син на Дж. Р. Р. Толкин. Определен от Толкин за пазител на неговото литературно наследство, след смъртта на баща си през 1973 г. той се посвещава на редактирането и издаването на неговите непубликувани творби — „Силмарилион“ и сборниците „Недовършени предания“ и „История на Средната земя“.

	В тази книга Кристофър Толкин се е опитал да извлече историята на Берен и Лутиен от мащабната творба, в която е вградена; но самата легенда се променя, създава нови връзки с по-общото повествувание. За да покаже част от процеса, чрез който тази велика легенда на Средната земя се е развивала през годините, той разказва историята с бащините си думи, като дава най-напред първоначалната й форма, а после откъси в проза и стих от по-късни текстове, които илюстрират променящия се замисъл. За пръв път представени заедно, те разкриват събитийни и повествувателни аспекти на легендата, които впоследствие са загубени.
	Историята на Берен и Лутиен става основен елемент в еволюцията на „Силмарилион“ — митовете и легендите за Първата епоха на света, замислени от Дж. Р. Р. Толкин. Той се завръща от Франция след сражението при Сома в края на 1916 г. и написва това предание през следващата година.
	Основен и непроменен елемент от историята е съдбата, която помрачава обичта на Берен и Лутиен — защото Берен е простосмъртен мъж, а Лутиен е безсмъртна елфическа дева. Баща й, могъщ елфически владетел, е силно настроен срещу Берен и му възлага невъзможна задача, която да изпълни, ако иска да се ожени за Лутиен. Това е ядрото на легендата; и то води до върховно героичния опит на Берен и Лутиен заедно да откраднат Силмарил от най-могъщото от всички зли същества — Мелкор, наричан Моргот Черния враг.
