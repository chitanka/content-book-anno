	Навлизайки в интригуващата загадка на човешката памет, авторът на бестселъри от „Ню Йорк Таймс“ Ф. Пол Уилсън и романистът — компютърен експерт Матю Дж. Костело смесват виртуалната реалност с отнемащо дъха напрежение. Резултатът е уникален медицински трилър, който ни въвежда в обсебеното съзнание на жертва на коматоза, разкрива най-дълбоките дебри на подсъзнанието и открива един ужасяващ нов свят, където спомените могат да се създават, променят и дори рушат…

	Отдадена на работата си, водещ учен изследовател само на двадесет и осем години, Джули сътворява най-вълнуващата програма за виртуална реалност — едно компютърно пътуване в съзнанието на пациента. Програмата е още в експериментален етап, когато Джули научава, че нейната сестра близначка Саманта е в кома. Въпреки всички усилия тя губи мозъчните си функции и умира бавно. Единствената надежда е Джули да навлезе в начупения лабиринт на нейното съзнание със своята експериментална програма.
	Дълбоко в опустошената виртуална памет на сестра си, Джули разбира, че и тя самата е в опасност, а кошмарът е още в началото…
