C>
	… Понякога ги усещам само по движенията, много бързо разлюляват повърхността на въздуха, правят я релефна. Но когато невидимата им материя попие късните лъчи, тогава те стават съвсем ярки — като златни. И ги виждам. И говорят, всичките заедно, и ме викат, дърпат ме някъде, в благословената невидима страна, шепнат, пеят, всички едновременно, и онова, което ми говорят, е прекрасно, и се слива, и става на водопад. Огромен. Всичко разбирам и всичко зная, то се утаява в мен, натрупва се, натежава навътре и със скърцане разтваря някаква забравена ръждясала врата. Към синьото.
@	Из „Шами“
C$
	Георги Бонков Караджов е роден на 26 май 1958 г. в гр. Брацигово, Пазарджишки окръг.
	От малък живее и учи в Бургас, където завършва през 1977 година английската и музикалната гимназии.
	През 1985 година се дипломира със специалност пеене в Българската държавна консерватория. От август 1986 живее и работи в Германия.
	Автор е на стихосбирката „Треви“ (1993).
