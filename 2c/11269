	Харизматичният и чудат професор Джереми Логан („Третата порта“, „Границата Мохо“), специализирал се в анализа на феномени, е нает от „Лукс“ — един от най-старите и уважавани мозъчни тръстове в Щатите. В разположения на брега на Атлантика замък, който подслонява организацията, се случват поредица плашещи събития. Един от известните учени, работещи в „Лукс“, започва да се държи странно: напада своята асистентка в офиса, а малко по-късно се самоубива по наистина шокиращ начин в пищната библиотека за посетители на замъка.
	Уплашен от случилото се и чудноватите доказателства, останали след смъртта му, управителният съвет кани Логан да разследва дискретно какво е докарало този човек до лудост…
	Работата на енигмолога води до неочаквано откритие. В неизползвано от години крило на замъка той открива находчиво скрита тайна, останала непокътната години наред. Помещение, капсула на времето, пълно с призрачно и неразбираемо научно оборудване, част от строго секретен проект, смятан за отдавна унищожен. Проектът „Грях“!
