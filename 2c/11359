	Сара израства в малка селска ферма и се зарича, като порасне, да успее в големия град, за да не прекара целия си живот в гледане на деца и доене на крави като майка си. Години по-късно Сара става артдилър и обикаля света в търсене на произведения на изкуството, които да допаднат на отбраните й клиенти. Динамичното й ежедневие е на светлинни години от детството й и не й остава време за личен живот.
	Бившият военен Джей наследява след смъртта на баща си фамилното ранчо в най-слабо населения американски щат Уайоминг. Той е готов на всичко, за да запази семейния имот и да му вдъхне нов живот. Впуска се в ожесточена съдебна битка с бившата съпруга на баща му — Лиза, която предявява претенции към колекцията му от картини.
	Джей наема Сара, за да извърши оценка на творбите, и се влюбва в нея. Тя се страхува, че връзката им ще попречи на кариерата й и ще я върне в дълбоката провинция. Но не може да му устои.
	Двама дългогодишни работници в ранчото са открити мъртви. Скоро и Сара се превръща в мишена на хладнокръвния убиец и Джей разбира, че картините са по-ценни, отколкото е предполагал…
