	Любовта е по-силна от всяка война, защото е по-унищожителна…
	Двайсетгодишната Сорая бяга от войната в Сирия, където градовете миришат на гняв и кръв и се подслонява в Турция с надеждата за ново бъдеще. Когато се съгласява да се омъжи за трийсет години по-възрастен мъж, попада в още по-смъртоносен от войната капан. Любовта.
	Война, лагер, робство и многоженство… Журналистката Мелтем Йълмаз описва спиращата дъха история на една сирийка, прегърнала своята искрица надежда в житейската безизходица, където няма място за обич. Драматичен и затрогващ е разказът за белезите в душите на бежанците, спасили се от гражданската война в родината си. Разтърсващо емоционален, в духа на класиката „Не без дъщеря ми“, неудобният роман „Сорая“ говори през гледната точка на всичките си герои, а изводите оставя на читателя.
	Бягайки от войната, тя не знаеше, че ще бъде победена от любовта…
	Романът е вдъхновен от житейската драма на пострадало от войната в Сирия и потърсило убежище в Турция младо момиче.


	Мелтем Йълмаз е млад журналист и автор на три книги, магистър по английска филология. Тя е гласът на непривилегированите — бежанци, бездомници и малтретирани жени. За работата си е отличена с редица награди. „Сорая“ е сред селектираните книги на Berlinale Film Festival 2016 като най-подходящи за филмиране.
	Родената в Адана Мелтем Йълмаз завършва като бакалавър английски език и литература в университета „Чанкая“ и прави магистратура по същата дисциплина като стипендиантка в университета „Йеди-тепе“. Започва журналистическата си кариера във в. „Джумхуриет“ и години наред пише за наркозависими, живеещи на улицата хора, изоставени деца, бежанци, подложени на насилие жени и индивиди от субкултурата ЛГБТ. Получила наградата за най-добър репортаж на Съюза на съвременните журналисти, представя на читателите първата си книга „Мъртъвци в пустата нива: Бонсай“, съставена от репортажи при изследвания на наркоманията. Мелтем Йълмаз води рубрика във в. „Милиет“ и пише статии за киното в списание „Синедерги“.
