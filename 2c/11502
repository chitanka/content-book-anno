	Вече познаваме Юел Гюстафсон от книгата „Кучето, запътило се към далечна звезда“ — чувствителен, с богато въображение и нюх към приключенията, той бе тръгнал по следите на тайнствено куче в нощта.
	Да, но сега го виждаме пораснал. Кучето вече не го вълнува. Юел очаква с нетърпение дванайсетия си рожден ден и мечтае да стане на петнайсет — тогава ще може да кара мотопед и да гледа забранени филми в читалището. Ала съдбата му поднася сериозно изпитание: едва не го прегазва автобус. Юел оцелява като по чудо и тази случка го подтиква да извърши добро дело. Но какво да е то? Да намери мъж на странната си приятелка Йертрюд и да я види усмихната — решава момчето. Какво по-благородно нещо от това да направиш някого щастлив! Ала задачата се оказва нелека за невръстния герой и го вкарва в куп приключения.
	Докато Юел върви неотстъпно към целта си, ще се срещнете с всестранно развит музикант, с човек-хайвер, с намусена библиотекарка и с добродушна и доста лековерна телефонистка. Дали всички те ще му помогнат да осъществи благородното си намерение?
