	В неповторимия си топъл и увлекателен стил, който я превръща в любима писателка на милиони хора по целия свят, Фани Флаг ни предлага очарователна коледна история за вяра и надежда, подходяща за читатели от всички възрасти.
	В най-южния край на Алабама, на брега на живописна река, се намира тихото селце Лост Ривър — Изгубената река — където времето сякаш е спряло…
	След като му поставят стряскаща диагноза, Осуалд Д. Кембъл напуска студения и брулен от зимни ветрове Чикаго, за да прекара последната си Коледа на топло в селцето Лост Ривър. Там той среща пощальон, който разнася пощата с лодка, магазинер с разбито сърце, дамите от Мистичния орден на Кралските точки, които тайно вършат добри дела. Среща и малка птица на име Джак, главен герой в тази незабравима история за една вълшебна Коледа на юг.

	Фани Флаг започва да пише сценарии и да продуцира телевизионни предавания на деветнайсетгодишна възраст и става изтъкната сценаристка и актриса в телевизията, киното и театъра. Тя е автор на редица бестселъри, сред които „Пържени зелени домати“, по който е създаден и едноименният филм. Сценарият на филма, също написан от Флаг, получава номинации за „Оскар“ и за Наградата на Гилдията на американските сценаристи и печели престижната Награда на сценаристите. Фани Флаг живее в Калифорния и Алабама.
