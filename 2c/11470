	Амброаз е изключително отдаден на своята необичайна професия. Но тя често отблъсква жените, с които той се среща.
	Красивата Манел е убедена, че не можеш да подхождаш към работата си безпристрастно и приема присърце проблемите на хората, за които се грижи.
	Двамата получават неочакван шанс да открият щастието, когато са въвлечени в необичайно пътуване към Женева „на борда“ на луксозна… катафалка (колкото и невероятно да звучи). Изпъстрено със забавни премеждия и нелепи недоразумения, това пътешествие ще ги отведе по-далеч, отколкото са предполагали.
	Деликатно, задълбочено и с хумор Жан-Пол Дидиелоран изгражда ярка галерия от пълнокръвни и колоритни образи: недоверчивия старец, който оставя една и съща банкнота на най-невероятни места из къщата си с надеждата да уличи Манел в кражба; ексцентричната дама, запалена по бордови игри, която си „създава“ нови думи и им измисля невероятни значения, сякаш цитирани от речник; двойката, която доказва, че голямата любов не може да е дребнава, но се крие в детайлите…

	_След успеха на „Четецът от влака в 6:27“ Дидиелоран затвърждава дарбата си да озарява с магия незабележимите „малки хора“ от всекидневието. „Останалата част от техния живот“ е модерна приказка, възраждаща ода за живота и любовта към хората._
