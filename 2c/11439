C>
	„Невероятно забавна… без съмнение една от най-обичаните мистъри книги за годината. Флавия е възхитителна, дръзка и хаплива нова героиня.“
@	Chicago Sun Times
C$
	__Макар да е само на единадесет, Флавия не отстъпва по нищо на героите от златната ера на криминалния жанр като Шерлок Холмс, мис Марпъл и Еркюл Поаро__
	• Издадена в 34 страни.
	• 16 седмици бестселър на „Ню Йорк Таймс“.
	• Носител на наградата „Дагър“ на Асоциацията на авторите на криминални романи за най-добър дебют през 2007 г.
	• Носител на наградата „Агата“ за най-добър дебютен роман на 2009 г.
	• Носител на наградата „Артър Елис“ за най-добър дебютен роман на 2010 г.

	Старо провинциално имение някъде в Англия — годината е 1950-а. Необикновено момиче на име Флавия де Лус с ексцентричен баща и две досадни сестри. Изоставена химическа лаборатория, в която не влиза никой друг, освен Флавия — там тя се отдава на своето любимо занимание — забъркването на отрови.
	Съвсем ненадейно в Бъкшоу — имението, което семейство Де Лус нарича свой дом, започват да се случват странни явления. Някои мистериозно подхвърля на прага на къщата умряла птица, на чиито клюн е забита пощенска марка. Няколко часа по-късно Флавия намира непознат мъж сред лехата с краставици в градината. Той издъхва пред очите й, прошепвайки една-единствена дума: „Прощавайте“.

	__„Ще ми се да кажа, че се уплаших, но не ме беше страх. Напротив. Това бе най-интересното нещо, което някога ми се беше случвало“__

	_Дали кавгата между бащата на Флавия и друг мъж в кабинета му същата вечер има нещо общо с мъртвеца в градината?_
	_Защо градинарят нарежда на Флавия „Пръждосвай се“ щом я вижда да подслушва зад вратата?_
	_И кой тайно е ял от пая на госпожа Малит, след като всички го намират за отвратителен?_

	Надарена с интуитивния ум на детектив и обаянието на ексцентричен учен, Флавия се впуска в разследване на мистериозната смърт и се натъква на неочаквани разкрития за миналото на фамилия Де Лус.

	__„Сладкото на дъното на пая“__ е първата книга от поредицата на канадския писател Алън Брадли за Флавия де Лус, превърнала се в истинско явление в света на криминалната проза. Не само защото още с дебютния си роман 69-годишният инженер неочаквано става световноизвестен като автор на детективски истории и печели множество авторитетни награди, но и защото той успява да продаде правата за издаването му в Канада, САЩ и Великобритания само въз основа на първата глава и резюме на съдържанието. Всъщност така Брадли си осигурява договори не само за една книга, а за три. Днес поредицата вече наброява пет книги.
	Загадъчната атмосфера на старото английско имение, портретът на ексцентричното семейство, внезапните обрати в сюжета, ироничните забележки на главната героиня и изкусно вплетените детайли от разнообразните интереси на персонажите — всичко това превръща романа __„Сладкото на дъното на пая“__ в майсторски разказана история и невероятна литературна наслада за хора от 8 до 95-годишна възраст.


	Алън Брадли е роден в Торонто, Канада, но е отраснал в Кобург, Онтарио. С диплома на инженер по електроника той е работил за няколко радио- и телевизионни станции в Онтарио, преди да стане директор в медийния център на Университета на град Саскатун. Там работи 25 години, преди да се пенсионира през 1994 г. Той е първият президент на съюза на писателите в Саскатун, пише сценарии и редовно публикува свои творби в литературните издания.
	През 2007 г. Алън Брадли печели наградата „Дагър“ за най-добър дебют с романа си „Сладкото на дъното на пая“. Тази награда му отваря вратите към световната известност. В момента Алън Брадли живее в Малта със съпругата си и двете си котки.
