	Юел живее в малко градче далеч в шведския Север. Извън градчето, докъдето погледът стига, се простират гори, гори и пак гори. А снегът нерядко пада през септември и си отива чак през май.
	Но не това е най-голямата мъка на Юел. Това, което не му дава мира денем и тревожи сънищата му нощем, е защо живее сам с татко Самюел, защо мама Йени е избягала от тях. И когато душата на едно 11-годишно момче жадува за други светове, а ежедневието не му предлага предизвикателства, то ще си ги измисли само. Ще кръстосва мислено с кораб южните морета, ще поскита нощем из улиците на заспалия град, ще тръгне по следите на куче, втурнало се към загадъчна звезда…

	Хенинг Манкел е известен като автор на криминални романи. Написана с дълбоко разбиране за детската душа, книгата „Кучето, запътило се към далечна звезда“ изненада милионите му почитатели, свикнали да си го представят като мъж, обръгнал от престъпленията. Светът разбра, че в тази книга, последвана от още три, Манкел е разкрил собствената си съдба, съдбата на изоставено дете, постигнало мечтата си да стане моряк, а после и световна слава.
	Днес историята на Юел Гюстафсон — момчето от малко шведско градче, ала с големи мечти — идва да вдъхне на децата вяра в сбъдването на мечтите, вярата, че когато много искаш нещо, ако се потрудиш и не се откажеш от целта си, ще го постигнеш.
	Книгата бе удостоена с Наградата на Германия за детско-юношеска литература.
