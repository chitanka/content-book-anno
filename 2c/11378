	Анастасия Каменская заминава за сибирския град Вербицк, за да направи проучване, свързано с бизнеса на брат й. И докато възложената задача въобще не й допада, то местните събития силно я заинтригуват.
	Във Вербицк тече разгорещена предизборна кампания за кметското кресло. В центъра на ожесточените дебати е местната ферма за норки. Настоящият градоначалник настоява за запазването й, докато противникът му държи на събарянето й заради екологичното замърсяване и построяването на магистрала. Междувременно са извършени серия убийства на еколози, изследвали местната околна среда.
	Сякаш напълно забравила целта на посещението си, Каменская се опитва да разбере какво всъщност се случва в града. Докато търпеливо наблюдава главните действащи лица, тя започва да се пита защо кметът толкова ревностно защитава фермата. А чии интереси брани конкурентът му? Кой печели от добива на кожи? Анастасия Каменская не само ще намери отговорите на тези въпроси, но и за пореден път ще демонстрира блестящ ум и изключителна наблюдателност.
