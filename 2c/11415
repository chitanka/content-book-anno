	Катрин Бейли достатъчно дълго е била сама, за да не поддаде веднага на красивия, обаятелен Лий. Той изглежда почти идеален… Вниманието, с което я обсипва, и страстният секс не след дълго преминават в яростна ревност и скоро Катрин открива тъмната страна на Лий. Когато страстта му да я контролира достига до плашещи измерения, никой не иска да й повярва. Изолирана и доведена до лудост, Катрин съставя безупречен план за бягство. Четири години по-късно Лий е в затвора, а Катрин — вече Кати — обсесивно проверява всички ключалки и врати в апартамента си. И когато дръзва да си въобрази, че вече е в безопасност, едно телефонно обаждане променя всичко. Лий е на свобода, а в дома й някой едва доловимо мести вещите й — един от старите номера на Лий…
	Кати започва да се подготвя за последна битка с демоните от миналото си.

	Невероятно реалистичен портрет на една обсесия! „Флирт с мрака“ е оригинално замислен и находчив психологически трилър, който бележи появата на нов голям талант!

	Елизабет Хейнс е израснала в Съсекс. Работи като анализатор в полицията. Живее в Кент със съпруга и сина си. „Флирт с мрака“ е първият й роман.
