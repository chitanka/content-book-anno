	Мореплаването, риболовството, морската търговия заемат в социалния и икономически живот на Холандия толкова голямо място, че морето се е превърнало в символ на бита на холандския народ. Не случайно тъкмо в Холандия е възникнала и знаменитата легенда за Летящия холандец, за неговия мистичен кораб, предвещаващ гибел за срещналите го други кораби. С морето винаги са били свързани надеждите и тежненията на трудовия народ и затова толкова много легенди, приказки, песни и сказания нидерландците са посветили на него. Морската тематика като широка струя се влива в холандската художествена литература.
	В тази антология са включени предимно творби, превърнали се в класика, спечелили привързаността на читателите не само в Холандия. Чрез тях българският читател за пръв път ще добие представа за една литература, оставала досега в известна степен встрани от неговото любознателно внимание.
