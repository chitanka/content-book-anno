#	Авторът на „Бял шум“ и „Космополис“
#	Носител на Националната литературна награда на САЩ

	Рос Локхарт е баснословно богат финансист на шейсет и няколко години с по-млада съпруга, която е неизлечимо болна. Той се надява, че милиардите му ще успеят да я спасят. Артис ще бъде криогенно консервирана до момента, когато ще могат да я съживят и излекуват. Ето защо Рос е най-големият инвеститор в авангарден проект, който се осъществява в затворен комплекс в неназована пустиня. Неговият син Джеф пристига там, за да се сбогува с втората му съпруга. Внезапно Рос, все още съвсем здрав, решава да последва Артис в криогенната камера.
	Не сме родени по свой избор. По същия начин ли трябва умрем? Но ако новите технологии ни правят безсмъртни, какво ще стане с нашите стремежи? Какво ще стане с историята? Какво ще стане с Бог? Не прави ли смъртта по-ценен живота ни? Тези въпроси вълнуват Джеф, докато обикаля из призрачния комплекс.
	Дон ДеЛило противопоставя мрака на света — войни, тероризъм, природни бедствия — на красотата и хуманността на всекидневния живот.
C>
	„Боговете са дали на Дон ДеЛило сетивата на визионер.“
@	Марин Еймис
C$
C>
	„Най-великият жив автор на Америка.“
@	Обзървър
C$

#	За автора

	Дон ДеЛило е автор на петнайсет романа, един сборник с разкази и три пиеси. Сред най-известните му творби са „Подземен свят“, „Бял шум“ и „Космополис“. Носител е на множество награди и отличия в САЩ и в чужбина, последното от които е Медалът за изключителни заслуги към американската книжовност на Националната фондация за книги. Дон ДеЛило е един от най-големите романисти на Америка, писател със статута на жив класик.
