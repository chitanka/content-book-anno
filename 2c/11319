	Влюбените от „Монпарнас“
	Париж, 1928. Виан мечтае да стане ботаничка и напуска френската провинция. В Париж, освен любимата професия я чака и голямата любов в живота — английският художник Дейвид. Щастието й изглежда пълно. Но не това й готви съдбата…
	85 години по-късно една млада жена ще тръгне по следите й, за да разкрие дълбоко пазена семейна тайна…
	Вълнуваща, чувствена и „много френска“ — историята на две силни жени пред кулисите на една зашеметяваща метрополия.


	Младата Виан напуска през 1928 г. родния си дом във френската провинция и пристига в Париж, за да започне нов живот. Голямата й мечта е да стане ботаничка. Идва и голямата любов — английският художник Дейвид. Станала негова любима, муза и модел, Виан опознава зашеметяващия живот на френските авангардисти. И когато най-сетне идва назначението в прочутата Ботаническа градина, щастието й изглежда пълно. Но тогава Германия окупира Франция и младата жена е изправена пред тежък избор…
	Париж, 2015. При посещението си в музея „Д’Орсе“ 39-годишната Марлен попада на портрета на жена, която изглежда като нейно копие. Коя е красивата непозната и защо й внушава усещането, че нейната история може да промени живота й?
