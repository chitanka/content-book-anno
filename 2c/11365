	„Реката на рая“ е разтърсващ роман за една любов — реална и изпепеляваща, преминала през изпитания и препятствия, през измяна, предателство и разкаяние.
	Даниел и Тере се срещат и влюбват. Чувствата им са силни и спонтанни. Двамата прекарват щастливи мигове по време на почивка в девствена лагуна, сравнима с библейския рай — Едем. Но след това се сблъскват челно с живота. Тере прави научна кариера, която я отвежда в САЩ. Даниел се отдава на изкушенията, които ежедневието му предлага. Двамата се оказват слаби, за да защитят чувствата си, но любовта е по-силна и от самите тях.
	Книга за това, че имаме предпоставки да бъдем щастливи, но изпускаме много възможности и така пропускаме моментите, които ни доближават до онова, което би могло да бъде раят. Драмата ни е в липсата на искреност, в това да не си способен да кажеш истината или да я изречеш наполовина. Така се превръщаме в същества, които само рушат — и любовта, и самите себе си.
	Романът „Реката на рая“ е най-значимата творба на Хосе Мария Мерино (р. 1941, член на Испанската кралска академия), оценена високо от критиката и читателите. С нея писателят печели едни от най-големите награди в Испания — Националната награда за литература (2013) и Наградата на критиката в Кастилия и Леон, а Ел културал и Ел мундо обявяват книгата за роман на годината.
