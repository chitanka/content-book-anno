	След главозамайващия успех на „Изкушение“ и „Докато свят светува“, с книга трета от сагата за рода Рейвънел — „Дявол през пролетта“ — Лайза Клейпас отново прикова интереса на милиони читатели и се настани на върха в класацията на „Ню Йорк Таймс“ за романтичен бестселър.


	Лейди Пандора Рейвънел минава за странно цвете — непокорна, ексцентрична, изобретателка на собствен език, непредвидимата хубавица има истински талант да се забърква в неприятности. И докато другите дебютантки на Лондонския сезон примират от вълнение как да си намерят съпруг, Пандора ще се пръсне от скука и предпочита да крои фантастични планове за собствен бизнес, вместо да слуша глупостите на префърцунените млади пуйки край себе си и техните надути кавалери… Но дяволът си няма работа и изпраща при нея омъжената лейди Д., която е загубила обицата си в градината при не до там благочестива среща с бивш поклонник. Пандора отстъпва пред горещите молби да потърси компрометиращата улика и тайно да я върне на грешницата, но дори не може да си представи какво я чака. Посред нощ, в тъмната алея, далеч от шума на бляскавия бал, тя е спипана в неудобна поза в компанията на нечестив, красив непознат. Непознатият се оказва не друг, а Гейбриъл, лорд Сент Винсънт, най-желаният, но и най-неуловимият в брачните мрежи прелъстител, обвеян в порочна слава. Гръмва страшен скандал…
