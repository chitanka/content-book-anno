	Йегер тръгва на лов…
	Годината е 1945. Грандиозните планове на нацистите са станали на пух и прах. Поражението е неизбежно и в последен опит да съхрани мощта си за по-късни дни, върховното командване скрива запасите си от уран дълбоко под земята, за да послужат в бъдеще.
	През 2018 г. бившият войник от САС Уил Йегер се натъква на тази ужасна истина. Но уранът е изчезнал и когато научава, че жена му Рут също е в неизвестност, вероятно отвлечена, той се убеждава, че врагът отново се е задействал. Толкова много уран в неподходящите ръце може да унищожи света. От Йегер и екипа му зависи той да бъде открит, преди най-лошите им страхове да се превърнат в реалност. Но врагът е винаги една крачка пред тях и принуждава Йегер да прекрачи границите на собствената си издръжливост. Опасността е реална, а хората, които държат Рут, имат сметки за уреждане. Надпреварата с времето е ожесточена.
	А часовникът цъка…


	Беър Грилс е едно от най-познатите лица на света в областта на оцеляването и приключенията. Той е служил три години в специалните сили на Великобритания — 21-ви полк на САС. Именно там е усъвършенствал много от уменията си, на които се радват почитателите му, докато гледат сблъсъците му с Майката Природа.
	Телевизионното му предаване „Оцеляване в дивата природа“ стана една от най-гледаните програми на планетата с 1,2 милиарда зрители. Освен това той води хитови предавания за оцеляване в САЩ и Великобритания, като „Измъкни се жив“, „Островът с Беър Грилс“ и „Мисия оцеляване с Беър Грилс“.
	Автор е на романи и наръчници, като бестселърите „Призрачен полет“ и „Гореща зона“.
