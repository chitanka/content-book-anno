	Още от ерата на Католическите крале един евреин, надявайки се да се спаси от кладата на Инквизицията, издава тайната на „порталите на времето“, които позволяват преминаването от една епоха в друга. От този момент в Испания съществува тайна организация, която се занимава със „защита на времето“, като предотвратява опитите да бъде променена историята и с това да бъде навредено на испанската държава. За съществуването на Министерството знаят само крале и други короновани особи, президенти, министър-председатели и определени ключови личности, свързани с историята. В наши дни то е на пряко подчинение на правителството. Колкото и фантастично да изглежда, в него работят най-обикновени чиновници, които имат същите проблеми като нас. Хулиан Мартинес — парамедик от 21 век, Амелия Фолк — първата жена, завършила университет в Каталония в края на 19 век, и Алонсо де Ентрейрас — боец от Средновековието, са тримата пътуващи във времето агенти на Министерството.
	Това е един роман колкото фантастичен, толкова и исторически. С всяка глава навлизаме в реално случили се събития и заедно с тримата агенти от междувремевия патрул се тревожим какво ли би станало, ако те се бяха развили по друг начин.
	Вълнуващите срещи с героите от различни епохи следват една след друга, като всяка историческа личност е част от голямото пътуване във времето, а лицата на фотороботите са нарисувани лично от Веласкес. Разбира се, един въпрос остава непреходен във всички времена и епохи, а именно: кой ще спечели Шампионската лига — „Реал Мадрид“ или „Барселона“?
