	Дийн Кунц печели конкурса за художествена литература на „Атлантик Мантли“, докато учи последна година в колежа, и оттогава не спира да пише. От книгите му са продадени над четиристотин милиона екземпляра на тридесет и осем езика. В продължение на години Дийн Кунц си мисли, че има всичко. Преуспял писател с над двадесет бестселъра на първо място в класацията на „Ню Йорк Таймс“, той се радва на продуктивна творческа кариера. Женен е за любимата си от гимназията и двамата живеят щастливо. Всичко около тях говори за покой и доволство. И тогава се появява Трикси.
	Дийн винаги е искал куче и дори пише няколко книги, в които има и герои кучета. Но едва когато среща Трикси, открива истински промяната, която това прекрасно същество носи със себе си. Думите му, вдъхновени от общуването с Трикси, звучат искрено, убедително и проникновено: „Във всеки малък живот можем да видим голяма истина и красота. Във всеки малък живот можем да зърнем принципа на всички неща във вселената“.
	Дийн Кунц живее в Южна Калифорния със съпругата си Герда и новото им куче Анна.

	„Голям малък живот“ е историята на едно специално куче, разказана от прочутия Дийн Кунц. Тя неизбежно ще стопли сърцето ви и ще ви накара докрай да повярвате, че интелигентността не е привилегия единствено на нас, хората.
	Интелигентна, лишена от суета и благословена с невероятната дарба да живее в настоящето, радостна и пряма като всички кучета, Трикси влага сърцето си във всичко, което върши — независимо дали гони топка за тенис, прави номера на някого или защитава близките си.
	Обучена от организацията „Кучета компаньони за независимост“, Трикси се „пенсионира“ поради травма, но с таланта си да помага успява да научи Дийн да се доверява на инстинктите си, убеждава го да намали работната си седмица до петдесет часа и — може би най-важното — възражда в него чувството на почуда, което със сигурност няма да го напусне до края на живота. Трикси се превръща в негово вдъхновение: „Дойде си с името: Трикси. Понякога се шегувах, че ми звучи повече като име на стриптийзьорка, отколкото като на куче. Казаха ни, че можем да го променим и че тя бързо ще свикне с новото си име. Но ако ми звучеше по-скоро като на стриптийзьорка, отколкото като на куче, в същото време звучеше повече като на елф или фея, отколкото като на стриптийзьорка. Елфите и феите са вълшебни същества — такова беше и нашето куче“.
	Трикси тежала само трийсетина килограма и Дийн понякога я наричал просто Дребосъчка — едно малко същество в този огромен свят. Живяла по-малко от дванайсет години. Но във всички важни аспекти, включително влиянието си върху хората, които са я обичали, изживяла един наистина голям живот.
