	Месец и половина след описаните събития в „Клиника в средата на нощта“ д-р Арчибалд Кимерия очаква решението на Етичната комисия относно бъдещето си като хирург в Клиниката за митологични създания в Полис Кръстовище. Миналото, кърваво и оживяло, продължава да тъче нишките на съдбата му и той ще трябва да предприеме пътуване до Полис Паралел, където се намира основното седалище на могъщата организация на Кукерите, за да получи отговор на някои въпроси. Дирята от трупове ще нараства лавинообразно след него, а вампири, върколаци и хора ще образуват и развалят съюзи, защото в Многополисната Общност такава е реалността и животът не струва пукната пара…
