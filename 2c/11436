	Докъде може да стигне една майка, за да спаси децата си?
	Докъде може да стигне една дъщеря, за да отмъсти за баща си?
	Доколко може една любов да надживее поколенията и да излекува стари рани?

	След дълго ухажване щурмбанфюрерът от СС Албрехт Брунман, красив и галантен млад мъж, склонява оперната прима Елизабет Малпран да се омъжи за него. За нея този брак е средство да опази живота на децата си Дебора и Волферл, плод на нейната голяма любов с изчезналия й еврейски съпруг. Но без да подозира, Елизабет сключва истински пакт с Дявола…
	Осемдесет години по-късно младата американка Фелисити тръгва по следите на семейната история в Европа. Разследванията й я повеждат назад в най-мрачната глава от летописа на миналия век, към драматичната съдба на нейната прабаба, прочутата оперна певица Елизабет Малпран, и дъщеря й Дебора…
	Любов, вина и изкупление са разрушили живота на двете жени и са хвърлили сянка през поколенията чак до личната съдба на Фелисити.

	Хани Мюнцер, родена през 1965 г., се отличавала с богата фантазия още като дете и на шест години вече поглъщала всяка попаднала й книга.
	Тя завършва гимназия в Сиатъл, живее известно време в Щутгарт, после в Рим, основава собствен антиквариат, който просъществува няколко години, работи дванайсет години в администрацията на голяма компания за коли под наем.
	През 2013 г. Хани Мюнцер издава своя първи роман сама в електронен вариант и го пуска в мрежата. Романът става бестселър и не слиза седем седмици от Киндъл-класацията. Към нея проявяват интерес най-големите издателства на Германия.
	Днес авторката се е посветила изцяло на своето семейство и на писането. Живее в Горна Бавария.
