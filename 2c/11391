	Ню Йорк, 1952 г.
	В известния хотел за жени „Барбизон“ амбициозни моделки, секретарки и редакторки живеят заедно, като всяка от тях със зъби и нокти си пробива път към заветния успех или към принца на мечтите си.
	Дарби Маклафлин пристига в Ню Йорк, за да учи за секретарка. Тя е всичко, което манекенките, отседнали в хотела, не са: обикновена, стеснителна, обзета от носталгия по дома и самотна в големия град… Когато се сприятелява с Есми, прислужница в „Барбизон“, пред Дарби се открехва една напълно непозната страна на Ню Йорк — джаз клубове със съмнителна репутация, където изумителните импровизации на велики виртуози са толкова пристрастяващи, колкото и хероинът, който се продава там. Тя открива страстта си към музиката, дарбата си да пее, а може би дори и романтичната любов, но майка й има други планове за нея…


	Ню Йорк, 2016 г.
	Хотел „Барбизон“ вече е жилищна сграда и обитателките от миналия век отдавна са забравени — дори и тези, които все още живеят там. Но слухът за скандал между две млади жени през 1952 г. и смъртта на една от тях все още витае из коридорите на сградата, както и меланхоличната музика, която се носи от апартамента на странната възрастна жена с воалетка — съседка на журналистката Роуз Луин. Обсебена от мистериозната дама и за да забрави разпадащата се връзка с любимия си, Роуз решава да напише статия. Но не за известни личности като Грейс Кели и Силвия Плат, посещавали в миналото хотела, а за не по-малко интересните и загадъчни обитатели сега. Докато прави своето разследване заедно с очарователния фотограф Джейсън, тя стига до шокиращата истина за трагедията, скрита в миналото на „Барбизон“.


	Роман за жените на Ню Йорк — от миналото и настоящето — силни и амбициозни, устремени към мечтаните живот и кариера. Вълнуващ разказ за една легендарна сграда с блясък и притегателна сила, събрала в себе си много тайни и противоречиви истории.


	Фиона Дейвис е родена в Канада и е израснала в Ню Джърси, Юта и Тексас. Започва кариерата си в Ню Йорк като актриса, където работи на Бродуей и в регионални театри. След десет години сменя кариерата си и започва работа като редактор и писател. Завършила е колеж „Уилям и Мери“ и Колумбийския университет със специалност журналистика, а в момента живее в Ню Йорк.
