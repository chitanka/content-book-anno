	Нел е на двадесет и шест и никога не е ходила в Париж. Всъщност не е ходила никъде, защото е скучна и предвидима. И не си пада по изненадите. Или поне така си мислят всички: колегите, приятелят й Пийт и дори собствената й майка! Нел организира романтично пътуване до Париж, за да им докаже, че грешат. Пийт обаче се отказва в последния момент и тя се озовава сама в Града на светлината. Нел не говори езика и се срамува дори да си хване такси. Решава да се прибере в Англия още на следващия ден и да се преструва, че това пътуване не се е случвало.
	Атмосферата и красотата на Париж обаче я привличат неудържимо и я преобразяват. За пръв път в живота си Нел се осмелява да действа импулсивно и да се наслаждава на мига. Тя осъзнава, че харесва новото си независимо и дръзко „аз“ много повече от старото. Запознава се с привлекателния французин Фабиен и е на път отново да повярва в любовта, но съдбата има други планове.
	Ще се окаже ли това най-вълнуващият уикенд в живота й?

	Джоджо Мойс се завръща със сборника „Сама в Париж“, който включва две новели и девет разказа.

	Джоджо Мойс е номер едно в класацията за бестселъри на „Ню Йорк Таймс“ с романите си „Аз преди теб“, „След теб“, „Момичето, което бях“, „Последното писмо от любимия“, „Сребърният залив“ и „Корабът с булките“. Тя живее със съпруга си и трите им деца в Есекс, Англия.
