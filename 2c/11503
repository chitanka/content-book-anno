	Защо едно тринайсетгодишно момче изнася леглото си под снега в студена зимна нощ? Дали защото иска да закали тялото си и да стане столетник, или защото се е отчаяло от пияния си баща?
	Понякога Юел Гюстафсон, познат ни от книгите „Кучето, запътило се към далечна звезда“ и „Сенките растат със здрача“, постъпва импулсивно и необмислено, ала последствията от тези постъпки го учат на повече отговорност към себе си и към останалите. Все пак не му е лесно: майка му го е изоставила съвсем малък, а баща му, бивш моряк, така и не се осмелява да напусне скучното, забутано шведско градче и да тръгне с кораб по океани и морета…
	В третата книга за Юел главният герой се сблъсква не само с разочарования, разбира се. В градчето, което му отеснява като детска дреха, се появява нова продавачка — красивата Соня Матсон — и Юел започва да крои планове как да се запознае с нея. Но пък неочаквано неговата съученичка по прякор Хрътката му обещава да го научи как да се целува… А тя, открива Юел, съвсем не е за изхвърляне. Какво ли ще реши тринайсетгодишното момче?
