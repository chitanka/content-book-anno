	„Четирите цвята на магията“ е първата част от нашумялата трилогия на В. Е. Шуаб за Кел — магьосникът, пътуващ през световете, и за Делайла Бард — крадлата с душа на пират.
	Магията, жива и непокорна, има четири цвята: В процъфтяващия Червен Лондон тя е в равновесие с живота. В гладуващия Бял Лондон е подчинена, бореща се и враждебна. Обикновеният Сив Лондон отдавна я е забравил. А в изгубения Черен Лондон магията е унищожила живота изобщо.
	Кел е един от последните антари, магьосници с рядката и желана способност да пътешестват из паралелните светове. Кел води двойствен живот — служи като посланик на кралете, но и пренася контрабандно предмети през порталите. Докато един ден не получава странен черен камък като заплащане за незаконните си услуги. Когато осъзнава, че у него е попаднал опасен магически артефакт, вече е твърде късно.
	Кел трябва да спаси световете от заплахата, която сам е донесъл, а съдбата го сблъсква с Делайла Бард — духовита джебчийка от Сивия Лондон, копнееща за приключения и за свой собствен пиратски кораб. Пред тях обаче се е изправил враг без ясни очертания, магия, черна и гъста като смола…


	Виктория „В. Е.“ Шуаб е съчетание от британска майка, баща от Бевърли Хилс и южняшка околна среда. Благодарение на това тя обича да говори на „домадета“, „гачели“ и „сичкотуй“. Също така страда от тежка форма на скиталчество, влошено още повече от факта, че пътешествията са чудесен начин да надушва историите. Когато не блуждае по парижките улици и не катери английските хълмове, обикновено засяда в ъгълчето на някое кафене и там си измисля чудовища. Автор е на няколко юношески книги, включително „Вещицата отсреща“ — за селце, откъдето започват да изчезват деца, и поредицата „Архивирани“ — за библиотека на мъртвите. Първата й книга за възрастни — „Ожесточен“ — бе избрана за _Най-добра книга на 2013 г._ както от „Пъблишърс уикли“, така и от Амазон.
