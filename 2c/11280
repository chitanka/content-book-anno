	Никога не знаеш какво ти е подготвила съдбата. Понякога ти нанася тежък удар, друг път те обсипва с ласки и сбъдва мечтите ти. Да, такъв е животът. Непредсказуем.
	Жените от имението Кавендън открай време са силни духом, на тях винаги може да се разчита. Аристократите Ингам и хората от фамилията Суон не са господари и прислуга, а приятели в добри и в трудни времена. Чарлс Ингам, чиято гордост е потъпкана от съпругата му Фелисити, обявява, че след раздялата им възнамерява да се ожени за Шарлот Суон. Неговият син Майлс няма тази щастлива съдба. Принуден от чувството за дълг да се ожени за богатата Клариса, той живее като в лош сън, защото продължава да е влюбен в Сесили. Сърцето на любимата му е разбито, но тя отказва да се предаде, заминава за Лондон и скоро става известна модна дизайнерка. Само дето успехът не може да запълни празнотата в сърцето й…
	Юли, 1926. За първи път от много години граф Чарлс Ингам устройва прием в имението Кавендън. Никой не предполага, че много скоро в съдбите на двете фамилии ще настъпи обрат. От сенките изскачат някогашни врагове и предаността на семейство Суон към Ингамови е изправена пред тежки изпитания. Жените от имението обединяват усилията си, за да преведат двете фамилии през наглед непреодолимите препятствия. Защото се задава буря — нов удар очаква света, едва отърсил се от кошмара на войната.
