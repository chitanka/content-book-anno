	Ивайло Дичев е професор по културна антропология в Софийския университет, преподавал е във Франция, САЩ, Германия и др. Изследва политическите култури, града, медиите. Последните му книги са „Културата като дистанция“. (2016), „Граждани отвъд местата“ (2009), „Пространства на желанието, желания за пространство“ (2005). Публикува онлайн списанието за културни изследвания „Семинар_БГ“. Есеист, колумнист, активен участник в публичния дебат.

	Как варират властовите отношения в различните култури — това изследва политическата антропология, чиито основни понятия са представени тук в нещо като речник. Реконструирайки голямата човешка история, авторът бърза да стигне до възлови проблеми на политическото днес: разпадането на публичното пространство, медийната харизма на популистите, замяната на принудата с пазара на внимание. Водещ мотив е постепенното изместване на политическото от стари антропологически институции: като ритуала, инициацията, двубоя, към медийната сцена, или с други думи — естетизирането на политическото. Това, че то е станало интересно, скандално, смешно, че извиква паралели с популярната култура, не бива да звучи успокоително: новото естетизиране на политическото обърква нас, гражданите, и така прави съпротивата още по-трудна.
