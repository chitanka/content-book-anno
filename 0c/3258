	В малък оазис сред пустинята, в „Мъртвото сърце“ на Австралия, избухва страшна болест по растенията. Така започва последният роман на Петър Бобев „Опалите на Нефертити“. В търсене огнището на тая зловеща зараза, която застрашава целия живот на нашата планета, фитопатоложката Мария Димова и брат й Крум Димов откриват в Планината на Змията-Дъга един издълбан в скалите древноегипетски град. В подземния му храм, отрупан със скъпоценности и най-скъпите опали на света, стои от хилядолетия насам прекрасната статуя на Нефертити, съпругата на фараона реформатор Ехнатон, избягала от враговете му след неговата смърт и основала каменния град.
	И там, край опаловите мини и в мрачните египетски подземия, Мария Димова и брат й неволно биват увлечени в жестоката борба между бандата алчни авантюристи и тайнствения чернокож фараон, който е пръснал ужасния вирус по растенията, за да отмъсти на цялото човечество за претърпените от него унижения поради цвета на кожата му.