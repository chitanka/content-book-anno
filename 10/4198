	С несравним усет за напрегнато действие, комични ситуации и безподобни езикови еквилибристики Сан Антонио (псевдоним на Фредерик Дар) представя най` световноизвестния, най-неотразимия, най-парадоксалния, най-сексуалния френски комисар Сан Антонио, любимец на жените и кошмар за престъпниците. С този литературен и каламбурен бисер издателство „Колибри“ започва поредица романи за и от суперченгето Сан Антонио. Очаквайте „На зла кучка зъл прът“!!!

	Тази книга да се обложи с пряк данък, косвен данък, кръвен данък, зъбен данък, данък върху порнографията, данък оборот и данък э оборотное. (Бел. на министъра на финансите)

	В настоящото четиво, драги читатели, Сан Антонио, който вече не Ви е непознат, се развихря напълно. Някои дори биха казали, че губи всякаква мярка. Тук за него няма табута, няма ограничения, няма нищо свято. Онези от Вас, които са сподобени с повече чувство за хумор, са застрашени от реалната опасност оттук насетне от смях да се сдобият с хронични колики, а на ценителите на сексуалната пикантерия пък ще им се наложи начесто да държат книгата само с една ръка. У други, които са проникнати от убеждението, че животът е нещо много сериозно, ще покълне подозрението, че може би не е точно така. Едни ще възприемат написаното като сюрреализъм, други тутакси ще разберат, че си е суперреализъм. Но така или иначе то ще спомогне всички в една или друга степен да почувстват по-осезателно гротескността на съществованието ни върху голямата топка за тенис, наречена Земя, запратена в космоса след сервис, бит неизвестно от Кого…
@	Възпроизводителят
