	„Две сини очи“ е една от първите творби на английския класик Томас Харди. Самият той определя творбата си като „романтична и фантастична история“ за любовта, лоялността, приятелството и отражението, което има социалното положение върху тях.


	Любовта често умира с времето — но много по-често умира, защото идва някой друг.


	В центъра на повествованието е красивата Елфрайд, която е въвлечена в сложен емоционален триъгълник. Синеока и жизнерадостна, тя неволно буди чувства у двама мъже: младия архитект Стивън Смит и по-възрастния литературовед Хенри Найт. Двамата бързо се превръщат във врагове, докато Елфрайд агонизира в опита си да вземе решение.


	Любимите мъже, както и любимите жени може да се разглезят от прекалено много доброта.


	Томас Харди започва да пише „Две сини очи“, докато ухажва първата си жена Емма. В тази книга има силно изразен биографичен момент — нещо, което авторът не повтаря никога повече в произведенията си. Дилемата на Елфрайд илюстрира трудното решение, което самият Харди е трябвало да вземе с този роман — да продължава да се развива като утвърден архитект или да се захване с литературата и тепърва да се доказва пред света.
