	В Ню Йорк започва дългоочакваното бляскаво събитие „Холивуд на Хъдсън“, което има за цел да привлече инвестициите на големите филмови магнати. Безопасността и комфортът на ВИП гостите са поверени на специално създадения за целта отдел на полицията — „Специални клиенти“.
	За ужас на организаторите, фестивалът започва злополучно — отравянето на световноизвестен продуцент. След броени часове при нелепи обстоятелства популярен актьор е застрелян на снимачната площадка, а на филмова премиера друга холивудска звезда е замерена с коктейл „Молотов“.
	Със случаите се заемат детективите на „Специални клиенти“ — Зак Джордан и новата му партньорка и бивша приятелка — Кайли Макдоналд. Скоро те осъзнават, че си имат работа с прецизен план за серия убийства. Извършителят е не само майстор на превъплъщенията, но и следва неотклонно сценарий, в който всичко е предвидено до най-дребния детайл. Зак и Кайли трябва да заловят Хамелеона, преди да осъществи грандиозния финал, осеян с множество трупове.


	__„Смърт по сценарий“ поставя начало на новата серия на Джеймс Патерсън — „Отдел Специални клиенти“.__
