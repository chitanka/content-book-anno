	Допреди няколко години на широкия читателски кръг не беше известно името Александър Грин. Читателят познаваше тежкия живот на родения в чиновническо-еснафска Вятка Александър Гриневски, който е намирал единствена утеха в писането, за да преодолее тягостната атмосфера на един лошо устроен човешки живот и за да даде възможност да заживеят в романите и разказите приказните хоризонти на чудни слънчеви страни, населени с художници, златотърсачи, скитници, мореплаватели. През последните три-четири години Александър Грин стана един от любимите приятели на нашия млад читател. Романите му „Бягаща по вълните“, „Кораб с алени платна“ и „Златната верига“ ни дадоха възможност да се сближим със света на един романтик, влюбен в морето, в слънцето, в доброто, жадуващ светлина, свобода и радост, ненавиждащ злото.
	В повестта си „Ранчото «Каменния стълб»“, за пръв път публикувана в СССР през 1961 година, Грин разказва за подвизите на едно малко дете, изпълнено с желание да достави радост на хората, да се бори срещу несправедливостите, да побеждава всичко, което помрачава човешкия живот. Драматичната борба между користта и истинското приятелство, между предразсъдъците и свободната воля завършва с тържество на доброто.
