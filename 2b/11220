	_„Повратна точка“_ е книга на прочутия чешки и американски режисьор, една от най-артистичните личности в американското кино — Милош Форман. Форман разказва сам за себе си, за работата си в киното, донесла му световна слава както с шедьоврите на Новата чешка вълна от 60-те години — „Черен Петър“, „Любовта на русокосата“, така също и с филмите, направени в Америка и отличени с наградите „Оскар“ — „Полет над кукувиче гнездо“, „Амадеус“, „Коса“ и др. Особено вълнуващи са страниците, в които той описва дългия и мъчителен процес на формирането на творческата индивидуалност, на значителната личност, отначало в тоталитарната държава, а по-късно в прагматичния, огромен и всяващ страхопочитание с финансовите и социалните си мащаби Холивуд.
	„Повратна точка“ на Милош Форман и Ян Новак е първата книга от новата поредица на издателство „Анубис“ _„Животът на забележителни хора“_ — поредица за видни представители в политиката, науката, изкуството, литературата, за откриватели, изобретатели и исторически личности от цял свят.
