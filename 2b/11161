	Оценени на 25 милиона долара от застрахователите, оригиналните ръкописи на петте романа на Ф. Скот Фицджералд са сред най-добре охраняваните съкровища на Принстънския университет. Ето защо, когато изчезват, всички са шокирани. Четирийсет специални агенти от ФБР се заемат с разследването на дръзкия обир, но резултати няма. Искане за откуп така и не идва. Арестът на един от членовете на бандата не довежда доникъде и следата започва да изстива.
	Малко хора познават добре черния пазар на крадени произведения на изкуството и редки издания, а още по-малко успяват да печелят на него. Затова и чаровният търговец на книги Брус Кейбъл е в списъка за наблюдение на федералните власти. Брус притежава чудесна книжарница на идиличния остров Камино край Флорида и в красивата му къща често отсядат известни писатели. Но откъде идват парите за бляскавите вечери и литературните партита?
	Мърсър Ман има зад гърба си един успешен роман, но така и не може да завърши втория. Университетът, в който преподава, прекратява договора й. Банката я притиска за неизплатения студентски заем. И точно в този момент мистериозна дама предлага 100 000 долара на младата писателка, ако се съгласи да прекара лятото в семейната вила на остров Камино. Но докато се опитва да пише, тя трябва да се сприятели с Брус Кейбъл, да спечели доверието му и да се добере до тайната му колекция.
	Над райския остров надвисват буреносни облаци.
