	Дългоочакваното продължение на бестселъра „Мъжът от Константинопол“

	Благодарение на своята далновидност и предприемачески гений Калуст Саркисян става най-богатият човек в началото на XX век. Привърженик на уединението и дискретността, той се отдава необезпокоявано на най-голямата си страст — колекциониране на произведения на изкуството.
	Докато обаче Калуст набира ценни артефакти, съдбата му подготвя неочакван удар. Синът му — Крикор, заминава за Османската империя, за да търси своята любима. Там турците са започнали масово избиване и изселване на арменците и Крикор попада в редиците на един от походите на смъртта. Шансовете му да оцелее са нищожни.
	Избухването на Втората световна война по-късно поставя още предизвикателства пред семейство Саркисян. Те са принудени да изоставят бляскавия живот в Лондон и Париж и да потърсят нов дом. Неочаквано за тях, една красива малка страна в покрайнините на Европа им предлага тих пристан от ужасите на войната. Португалия ще се превърне в последния дом на великия предприемач и ценител на изкуството Калуст Саркисян.
	„Милионерът в Лисабон“ завършва започналата в „Мъжът от Константинопол“ удивителна история на арменския петролен магнат, положил основите на съвременното общество.
