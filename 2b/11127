	Анди Прескот е най-посредственият млад адвокат в Остин, столицата на щата Тексас. Занимава се с рутинни дела за пътни нарушения и срещу сто долара успява да отмени глобата на всеки клиент. Измислил е схема, която работи безотказно, и няма големи амбиции за престижна кариера. Младият бохем би искал по-бляскав живот, но не възнамерява да прави усилия да го постигне. Докато един ден в малката му кантора не се появява най-богатият жител на Остин, известен с благотворителната си дейност. Милиардерът Ръсел Рийвс го наема за свой адвокат срещу заплащане, за което Анди не е и мечтал. Задачата му е да открие многобройните бивши любовници на Рийвс и да им плати по 1 милион долара като компенсация за това, че са били изоставени от милиардера.
	За няколко месеца животът на Анди Прескот се преобразява. С помощта на частен детектив той издирва жените една по една, снима ги тайно, разговаря с тях, връчва им чекове… Макар и пръснати из цялата страна, те имат нещо общо помежду си, което все повече плаши Анди. И той разбира, че Ръсел Рийвс не е просто щедър филантроп, а отчаян човек, който е готов на всичко, за да спаси своя осемгодишен син, умиращ от левкемия. А Анди е неговото тайно оръжие, човекът, който трябва да помогне за изцелението на детето, дори това да коства собствения му живот.
