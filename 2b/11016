	Париж, 1937 г. Андраш Леви, унгарски евреин и студент по архитектура, печели стипендия и пристига от Будапеща с един куфар и с тайнствено писмо, което да предаде на К. Моргенщерн на улица „Севинье“. И докато се оплита в сложни и вълнуващи взаимоотношения с получателката на писмото, той научава тайна, която ще окаже влияние върху целия му живот. По същото време неговият по-голям брат започва да учи медицина в Модена, а по-малкият напуска училище, за да стане актьор. Но в Европа избухва Втората световна война и хвърля всеки един от братята в ужасяваща несигурност и борба срещу видими и невидими врагове.
	От малкото унгарско градче Коняр до богатите домове в Будапеща и Париж, от самотата на Андраш до дълбоката и силна връзка, която той открива на улица „Севинье“, от отчаянието на зимите в Карпатия до ужасяващия живот в трудовите лагери, „Невидимият мост“ разказва историята на тази невероятна любов, подложена на изпитания. Това е и хроника на борбата на едно семейство за оцеляване в най-страшните години в световната история и приказка за опасната сила на изкуството във време на война.

C>
	„Вълнуващ, нежен и ужасяващ. Едно възхитително напомняне за това как книгите могат да променят живота ни.
	Това е романът на годината.“
@	Андрю Гриър, автор на „Историята на един брак“
C$
C>
	„Да се съживи един изцяло загубен свят — неговите гледки, аромати, сърдечни болки, възторзи и ужаси — сред страниците на един роман, е постижение. Да дариш този свят и всеки, който го обитава, с душа, както прави Джули Оринджър в «Невидимият мост», изисква нещо повече — гениалност, например.“
@	Майкъл Шейбон, автор на „Мъжество за аматьори“
C$

	Джули Оринджър е автор на отличения с награди сборник разкази „Как се диша под вода“, включен в списъка на „Ню Йорк Таймс“ за бележити книги на годината. Носителка е на наградата за дебют на „Парис Ривю“ и стипендии от Националната фондация за изкуствата, университета „Станфорд“ и центъра „Дороти и Люис Б. Кълман“ за учени и писатели към Нюйоркската обществена библиотека. Живее в Бруклин, Ню Йорк, със съпруга си, писателя Раян Харти.
