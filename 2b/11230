	Когато холивудските магнати и филмови звезди искат да избягат от светлината на прожекторите, винаги намират убежище в хотел „Бърнинг Коув“ — там задоволяват всичките им капризи. И тъкмо там репортерката Айрин Глейсън попада на ужасна находка: красива актриса лежи мъртва на дъното на басейна.
	Оливър Уорд е световноизвестен илюзионист… докато нелепа и загадъчна злополука по време на поредното му представление слага край на бляскавата му кариера. Сега е собственик на „Бърнинг Коув“ и не може да допусне скандалът да застраши репутацията му… дори ако това означава да се довери на Айрин — жената, появила се сякаш отникъде в Лос Анжелис.
	Благодарение на него Айрин скоро разбира, че под бляскавата външност на луксозния хотел дебнат много опасни тайни. И че миналото — винаги невидимо — може да погуби и двама им.
