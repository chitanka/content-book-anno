	Завладяваща история за две жени от различни епохи, чийто живот е променен завинаги от най-знаменитата жилищна сграда в Ню Йорк.

	___1884 г.___
	Когато Сара Смайт среща в Лондон Тиодор Камдън, един от архитектите на забележителната Дакота Билдинг в Ню Йорк, той й предлага работа там. Пред Сара се отваря невероятната възможност да замине за Америка и да промени съдбата си. Шансът да бъде лейди мениджър на най-грандиозната жилищна сграда в света и да вижда всеки ден Тиодор, който, макар и женен, я разбира по-добре от всеки друг, е особено изкушаващ…

	___1985 г. ___
	Интериорната дизайнерка Бейли Камдън наскоро е излязла от рехабилитационен център за алкохолици. Останала е без дом, без работа, без пари и отчаяно търси нови възможности. Дядото на Бейли е бил отгледан от известния архитект Тиодор Камдън, но липсата на генетична връзка означава, че не тя, а братовчедка й Мелинда, ще наследи огромното богатство на фамилията Камдън. Мелинда предлага на Бейли работа и тя приема да ремонтира големия скъп семеен апартамент в Дакота Билдинг, където е живял и загинал Тиодор Камдън. Това, което Бейли открива в мазето, ще преобърне не само всичко, което е знаела за корените си, но и напълно ще промени живота й. Защото сграда с толкова богата и трагична история не може да пази вечно тайните си…
	Разделени от сто години, историите на Сара и Бейли се преплитат. И за двете Дакота Билдинг е желано убежище. Всяка от тях се стреми към любовта и се бори срещу стереотипите и съблазните на епохите, в които живеят.


	След „Момичетата от хотел «Барбизон»“ Фиона Дейвис отново предлага увлекателен роман, в който се смесват история и измислица.
	Това е завладяващ разказ за тънката линия между любовта и омразата, успеха и провала, страстта и лудостта.
	„Наследницата от Дакота Билдинг“ ни пренася в най-емблематичната жилищна сграда в Ню Йорк, с която се свързват имена на известни личности като П. И. Чайковски, Ленард Бърнстейн, Боно, Джон Ленън и др.


	_Фиона Дейвис е родена в Канада и е израснала в Ню Джърси, Юта и Тексас. Започва кариерата си в Ню Йорк като актриса, където работи на Бродуей и в регионални театри. След десет години сменя кариерата си и започва работа като редактор и писател. Завършила е колеж „Уилям и Мери“ и Колумбийския университет със специалност журналистика, а в момента живее в Ню Йорк. Първият й роман „Момичетата от хотел Барбизон“ е издаден на български език._
