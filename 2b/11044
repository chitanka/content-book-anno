	— Снощи имах Видение, агент Бароус.
	— Джошуа, ами двете деца, които каза, че можем да вземем днес?
	— Няма да има повече деца, агент Бароус.
	— Задръж го, Ник. Затваря телефона — каза отговорникът за комуникациите.
	— По дяволите! — извика Ник и тресна слушалката. — Звучи все по-налудничаво. Трябва да успеем да измъкнем колкото се може повече от децата за възможно най-кратко време…
	— Кога пристига директорът? — попита Ник мъжете във фургона.
	— Трябва да дойде в пет и двадесет. Мислиш ли, че ще успееш да го убедиш да отслаби натиска за малко?
	— Ако не успея, рейтингът на Си Ен Ен ще се покачи доста. Хамък е в състояние да направи войната в Залива да изглежда като детска игра…


	ФБР и полицията са обградили в пустинята на Аризона укрепения лагер на една войнствена секта. Нейният водач Джошуа Хамък заплашва със смърт президента и правителството на САЩ.
	Екипът на ФБР, воден от специален агент Ник Бароус, успява да измъкне 12 деца от сектата. Веднага след това Хамък взривява себе си и своите последователи.
	Четири години по-късно обвиненият за трагедията агент Бароус и психологът д-р Санди Прайс са първите, които се сблъскват с последиците. „Децата на Хамък“, както ги нарича пресата, загадъчно са изчезнали.
	Никой не иска да повярва на Ник Бароус и Санди Прайс, че заканите на Хамък ще бъдат изпълнени.
	Двамата трябва да се справят сами с една ужасяваща конспирация…
