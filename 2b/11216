	Фредова е Прислужница в република Галаад. Тя е една от малкото жени, които все още притежават репродуктивни способности. Раждаемостта рязко е спаднала и плодовитостта на жените е рядък дар от Бог, който трябва да бъде контролиран разумно. Това предопределя съдбата на Фредова. Нейната работа е да служи на заможни семейства, като им предостави тялото си. Фредова е Прислужница, а това е нейният разказ.

	Разказ как веднъж месечно трябва да легне по гръб и да позволи на Командира да проникне в нея, докато съпругата му държи ръцете ѝ.
	Разказ как понякога вечер си припомня живота преди, когато е живяла щастливо със съпруга и дъщеря си.
	Разказ как е разполагала със собствени пари, достъп до информация, работа, лично пространство.
	Разказ как е разполагала със свободата си, преди да стане всичко това.

	Това е разказът на Фредова за едно общество, което е сурово, тиранично и фанатично до пълна слепота. Но Фредова няма да ви каже кога се е случило това. Може да е било преди сто години, възможно е да се случи след хилядолетия. Но е възможно и да се случва сега.
