	Скот Фени е постигнал американската мечта. Звездата на футболния отбор в колежа се превръща в златното момче на голяма юридическа фирма в Далас. Той има богати клиенти, разкошна къща, красива жена, умна дъщеря. Кара ферари, членува в престижни клубове, играе голф с известни политици. Не страда от излишни скрупули, когато трябва да постигне целта си. Произнася високопарни речи за благородната мисия на адвокатската професия.
	Впечатлен от безупречното поведение и красивите думи на Скот, федералният съдия Бъфорд го назначава за защитник pro bono на чернокожа проститутка и наркоманка. Шауанда е обвинена в убийството на сина на влиятелния сенатор Маккол, кандидат за президентския пост. Маккол не може да си позволи скандал, хвърлящ петно върху сина му. А Шауанда упорито отказва да се признае за виновна. Успее ли да докаже невинността й, Скот ще загуби перфектния си живот. Отстъпи ли пред натиска на шефа си, личен приятел на сенатора, клиентката му ще загуби живота си. А Скот е свикнал да играе за победа, дори цената да е твърде висока. Особено когато правото е на негова страна.

	Невероятно силен дебют, който ни връща към първите романи на Джон Гришам!
