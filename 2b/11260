	__Бестселър №1 на Ню Йорк Таймс__
	Смразяващ роман за един свят, погълнат от пандемия, която възпламенява хората и заплашва да превърне цялата ни цивилизация в пепел. Малка група хора, водени от енигматичен мъж, известен като Пожарникаря, са решени да спасят онова, което е останало.


	Никой не знае откъде се е появил вирусът. Според едни е пуснат от ИДИЛ, използвайки спори, създадени в Русия през осемдесетте години. Според други — от голяма петролна компания, впоследствие откраднат от християнска секта. И докато всички спорят за причината, светът гори.
	Вирусът се разпространява като пожар из цялата страна, покосявайки градовете един по един. Докторите го наричат Draco incendia trychophyton. За всички останали е просто драконовата люспа — изключително заразна, смъртоносна спора, която бележи телата на гостоприемниците си с красиви черно-златисти ивици, преди да ги възпламени. Заразените са милиони и постоянно се увеличават. Няма лек. Никой не е в безопасност.
	Крематорите — членове на въоръжена групировка — обикалят улиците и изтребват онези, които носят спората.
	Един мъж, наричащ себе си Пожарникаря, скита из руините на Ню Хампшър. Заразен с драконовата люспа, но научил се да контролира огъня вътре в себе си, той използва силата си като щит и оръжие, за да помага на онеправданите.
C>
	Четох новия роман на Джо Хил „Пожарникаря“ (случайно познавам и автора). Умопомрачително добър е.
@	Стивън Кинг
C$


	Джо Хил е автор на бестселърите на „Ню Йорк Таймс“ „NOS4A2“, „Рога“ и „Кутия с форма на сърце“, както и на наградения сборник с разкази „Духовете на двайсети век“. Също така е автор на комиксовата поредица „Лок и ключът“, отличена с „Айснър“. Джо Хил живее в Ню Хампшър.
