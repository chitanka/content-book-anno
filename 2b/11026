	„Модерна приказка за рокли и мечти, за надежда и мъничко магия!“
	„Роман с вкуса на опияняващата любов и на чаша хубаво мерло!“


	_„Сърцето ми спря за миг. Ето я на корицата на списанието! Тазгодишната малка черна рокля е моята! Сътворих я със собствените си ръце._
	_Горд съм, че ще помогна на хиляди жени да се почувстват щастливи. Защото съм забелязал как тя кара млади момичета да се гледат в огледалото и за първи път да виждат, че оттам ги гледа жена: зрели жени да се въртят и оглеждат с нея като момиченца; очите на млади и стари мъже да се обръщат след нея._
	_Обикновената жена се чувства необикновена в такава рокля, защото тя е вечна и носи мъничко магия.“_
	Традицията на „Блумингдейлс“ повелява всеки сезон да има една малка черна рокля — хита на сезона. Тя е върху кориците на списанията, по витрините на магазините, на червения килим. Това е _Роклята_ — дискретна, елегантна, изискана. И всяка нюйоркчанка копнее да я има.


	Очарователен и сърдечен роман за _Роклята_ на сезона и за съдбите на жените, върху които тя оставя отпечатък — продавачка, частен детектив, секретарка, студентка… „Малката черна рокля“ преплита няколко истории и разказва за любовта, която може да те срещне на необичайно място, за втория шанс, за обидата от изневярата, за удовлетворението от работата, за житейската равносметка.


	Джейн А. Роузън пише статии за _Huffington Post_ и има вече една издадена книга _The Thread_. Работила е също така за филмови продукции, в телевизията и в компания за организиране на събития. Създател е на _Al Gravy_ — уебсайт и апликация за подаръци. Живее в Ню Йорк със съпруга си и трите им дъщери и черпи вдъхновението си от града и от хората в него.
