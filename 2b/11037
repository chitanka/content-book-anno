	Събитията след откритието на Дъдли Боуз набират шеметна скорост. Федерацията е нападната от враждебно настроена високотехнологична извънземна цивилизация, която иска не просто да пороби хората, а да ги унищожи изцяло.
	Пазителите на себесъщността удвояват отчаяните си усилия да попречат на Звездния странник и да спасят човечеството, но на усилията им се противопоставя нов, неподозиран враг.
	А през това време Ози Айзъкс и Орион странстват из все по-непонятните пътеки на силфените, чиито тайни продължават да бъдат неразгадани.
	Единствената надежда на човечеството е… в самото него.

	Изключително амбициозни, невероятно развлекателни и завладяващи — романите на Питър Хамилтън в жанра космическа опера ще променят представата ви за научната фантастика. Продадени в над два милиона копия по света, те го превръщат в най-успешния британски автор в този жанр.
C>
	„Ако търсите футуристична сага, в която да се потопите и да не се отделяте, докато не приключи, «Звездата на Пандора» на Питър Хамилтън е вашият билет за едно невероятно пътуване. Този научнофантастичен епос има по нещо за всеки почитател на жанра.“
@	SFReader.com
C$

	Питър Хамилтън е роден в Рътленд през 1960 г. и все още живее до язовира Рътленд. Започва да пише през 1987 г. и продава първия си разказ на списание _Fear_ през 1988 г. Негови творби са публикувани също в _Interzone_ и в антологиите „Мечти“ и „Нови светове“, както и в няколко нискотиражни издания.
	Предишните му романи включват поредицата за Грег Мандел: _Mindstar Rising_ (1993), _A Quantum Murder_ (1994) и _The Nano Flower_ (1995), както и бестселъровата трилогия _Night’s Dawn: The Reality Disfunction_, _The Neutronium Alchemist_ и _The Naked God_. Публикувани отново от „Пан“ (и „Макмилан“) са _A Second Chance at Eden_, една новела и шест разказа от същата невероятно пълнокръвна вселена, както и _The Confederation Handbook_, безценен наръчник към трилогията _Night’s Dawn_. Последните му два романа са _Fallen Dragon_ и _Misspent Youth_.
