	Някъде в сърцето на Европа, в бивша Югославия — една разрушена от войната страна, се намира тайнствена долина. Местните жители я наричат „Вълче сърце“.
	След сражение с руски наемници двама журналисти, мъж и жена, намират в нея три-четиригодишно момиченце, което играе голо в снега, пазено от два вълка. Жената грабва детето и го отнася със себе си в Германия.
	Само че нещо с малкото момиченце не е наред. То сякаш е остатък от друго време, междинно същество, дошло от друга реалност.
	То сякаш е вратата към една друга, ужасяваща действителност. А съществата, които я обитават, не са хора.

	__Волфганг Холбайн__, род. 1953, днес е един от най-успешните немскоезични автори на фантастични романи, еднакво обичан и от младото поколение, и от по-възрастното. С жена си, петте си деца и един внук, Холбайн живее близо до град Нойс, заобиколен от много котки, кучета и други домашни животни.

	_В бивша Югославия младото семейство журналисти от Франкфурт на Майн Щефан Мевес и Ребека искат да вземат интервю от един партизански командир, бивш висш офицер от армията на Съветския съюз, който е създал свое малко царство в голямата страна, разтърсвана от граждански войни. Пътувайки към целта, двамата минават край тайнствена долина, която водачът им нарича „Вълче сърце“, и която не е означена на нито една географска карта._
	_От дъното на долината до тях достига протяжен вълчи вой._
	_След сражение с руснаците на Барков журналистите се спасяват с бягство през непознатата страна. В долината откриват три-четиригодишно момиченце, което играе голо в снега, а от двете му страни стоят и го пазят два големи вълка. Ребека успява да грабне детето и те го донасят със себе си в Германия._
	_Само че нещо с малкото момиченце не е наред. Щефан и Ребека знаят за съществуването на така наречените „диви деца“, отгледани от животни, но според тях това дете не е такова. Ева, както те наричат малката, излъчва странно обаяние, което грабва първо Ребека, после Щефан. Тя сякаш е остатък от друго време, междинно същество, вкоренено в друга реалност._
	_Има и други от нейния вид, нейни братя и сестри, обвити от тайнствена аура на изострени сетивни възприятия, в която е скрито нещо страшно и зло. Това е чувството за опасност, митичен ужас, който човекът от Европа от незапомнени времена свързва с единствените животни, олицетворяващи за него смъртната опасност._
	_Дали вълците са се върнали, за да си приберат детето? И съюзници или врагове са те в битката срещу властите и срещу партизаните?_
