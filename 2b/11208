	Любителите на научно-фантастичната литература напразно биха търсили в „Заключената планета“ онези апарати, машини и уреди, които правят всесилен човека на бъдещето при овладяването на нови светове. Авторите умишлено са избягвали техническите описания. Всекидневието на бъдещите изследователи, делничното в техния живот на една непозната планета, което също може да бъде богато и разнообразно, наситено с остри изживявания — ето за какво ни разказва тази книга.
	Ние често се мъчим да си представим срещата с разумни същества от далечни звездни светове. И все ни се иска тази среща да стане по някакъв изключителен начин. Тържествено и неповторимо. Сред рубинени зари и блясък. След величави подвизи, след трудни победи над тъмни сили и непознати чудовища… Така ни се иска… Но не е ли много по-естествено тази среща да се състои така: местните жители на една безименна планета от системата на звездата Епсилон от Еридан боледуват от страшна болест. В своето отчаяние те се обръщат за помощ към непознатите пришълци. Без да жалят сили и време, земните хора се заемат с непосилната задача.
	Преднамерената делничност на разказа прави книгата достоверна, героите — реални и живи. А палещата тайна, която измъчва момчето Юли почти до края на разказа, кара читателя да прочете повестта на един дъх.
