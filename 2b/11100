	Разточително щедра е съдбата към бедното момиче Габриел Шанел, израснало в сиропиталище в католически манастир. Надарено с талант, фантазия и неотслабваща амбиция, то скоро покорява Париж и света с изисканите си ефирни тоалети, които предизвикват революция в капризните селения на модата. Коко Шанел е не просто дизайнерка, тя създава стил, извайва и налага новия образ на разкрепостената, независима, самоуверена, успяла жена. Нейна запазена марка са прическата „а ла гарсон“, семплите елегантни шапки, малката черна рокля, дамският панталон, прочутият неустоим парфюм „Шанел №5“… Ателието й посещават звезди, сред които Одри Хепбърн, Елизабет Тейлър, Грета Гарбо, Роми Шнайдер, Марлене Дитрих, Жана Моро. Дрехите й привличат и първата дама на САЩ в началото на 60-те години на миналото столетие Джаки Кенеди. Пищен и бурен е животът на легендарната Шанел, населен с бушуващи страсти и с имена като Кокто, Пикасо, Дягилев, Стравински, великия княз Димитрий, племенник на руския император Николай II…
	Утвърденият френски биограф Анри Жидел, удостоен през 1991 с Голямата международна награда за литературна критика за цялостно творчество, черпи от непубликувани източници и живи свидетелства, за да обрисува нестандартната, амазонката Коко Шанел, докрай отдадена на чаровната професия, озарила с блясъка на личността и моделите си почти целия XX век. Нейните думи „Модата отминава, но стилът никога не излиза от мода“ може би най-точно характеризират всичко, родено от неизтощимото й въображение.
