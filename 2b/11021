	Документалният трилър „Заповед за арест: Как станах враг номер едно на Путин“ проследява изключителната история на американския бизнесмен Бил Браудър. След дълги години на успешен бизнес в Русия един ден всичко се обръща наопаки. Браудър и неговият адвокат Сергей Магнитски разкриват изумителна финансова измама, в която са замесени висши правителствени служители. Оттам нататък започва кошмарът. Държавната машина се стоварва върху тях с цялата си мощ. В изкупителна жертва се превръща Магнитски, който не се пречупва под натиска на властите да натопи Браудър за огромния скандал. След скалъпено обвинение той е арестуван и подложен на изтезания, довели в крайна сметка до смъртта му. Търсейки справедливост, Браудър и неговият екип започват битката на живота си, за да може виновните да получат възмездие.

	Месеци наред книгата е бестселър номер едно в класацията на „Ню Йорк Таймс“. Смъртта на Магнитски намира широк отзвук по света, като в отговор на това престъпление, Сенатът на САЩ приема т.нар. „Закон Магнитски“, който налага визови и финансови санкции срещу лицата, свързани с ареста, мъченията и смъртта на адвоката.
C>
	„Напомня класически трилър — героят е обикновен човек, сам, изложен на опасност в чужд, враждебен град… но всичко е истина.“
@	Лий Чайлд
C$
	Бил Браудър управлява хеджфонда „Хермитидж Кепитъл“. Дълги години е сред най-големите инвеститори в Русия. Преди това е заемал ръководна позиция в инвестиционната банка „Соломон брадърс“. Притежава магистърска степен по бизнес администрация от Станфордския университет.
