	Никой не е в безопасност.

	„Не искам да те убивам, Флетчър. Та ти си последният телепортатор, защо ще искам да те убивам? Не, не. Уверявам те, искам само да те отвлека.“

	Осмата част от най-голямото, най-забавното, най-вълнуващо комедия-хорър-приключение във вселената е вече тук!
	Най-накрая войната започна.
	Но това не е война между добро и зло или между светлина и мрак — това е война между Убежища.
	Твърде дълго Ирландското убежище е подложено на поредица от атаки, които са на път да доведат света до неговия край, така че останалите Убежища искат да вземат нещата в свои ръце! Съюзници се превръщат във врагове, приятели в съперници, а Скълдъгъри Плезънт и Валкирия Каин трябва да се съюзят с Мъртъвците, ако искат да имат някакъв шанс да изравнят баланса в силите и да разкрият огромната конспирация, планирана с години.
	Но докато тази война е едва започнала, една друга битка започва в самата Валкирия. Даркесата — нейната безумно силна тъмна страна — е на път да се покаже на повърхността. И ако Валкирия се подхлъзне дори за миг, Даркесата ще изпепели целия свят.

	Преди да напише детския си роман за детектив-скелет с вкус към хубавите дрехи, Дерек Ланди става автор на два сценария — на филм със зомбита и на кървав трилър, където всички умират. Притежател на черен колан по карате кенпо, той е обучил в самозащита безброй деца с надеждата да събере своя собствена армия от бойни мъници. Той е уверен, че всички те чакат да ги призове срещу враговете си (той всъщност няма врагове, но е сигурен, че ще се покажат рано или късно).
	Дерек живее в покрайнините на Дъблин, а причината сам да си пише биографията в тези редове е, за да може най-после да говори за себе си в трето лице, без, да изглежда надут или ненормален.
