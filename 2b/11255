	__Там, където угасва надеждата се ражда любовта…__

	Снежна буря затваря летището на Солт Лейк Сити. Ортопедът Бен Пейн, който има насрочени операции за следващия ден, успява да убеди пилота на малък частен самолет да го закара до Денвър въпреки бурята. Запознава се с харизматичната журналистка Ашли Нокс, която е на път да пропусне собствената си сватба, и й предлага спасителния вариант да лети с него. Но когато съдбата реши да си играе, последствията са непредвидими. Пилотът получава инфаркт, докато самолетът се рее високо над заснежените планини. Катастрофата е неизбежна и безнадеждна, защото, въпреки че оцеляват, няма кой да ги потърси — полетът им не е бил регистриран. Двамата случайни познати повеждат битка на живот и смърт. Със счупен крак, напълно обездвижена, Ашли разчита изцяло на Бен, който, за щастие, е не само лекар, но и катерач. Ден след ден, в търсене на някакво човешко присъствие, Ашли и Бен мъчително се придвижват от хълм на хълм — и към себе си.
	Съдбата, в лицето на пилота Гроувър, им е подготвила необичаен подарък.
