	„Всичко, което се случва между нас, е резултат от могъщата, понякога отровна любов, която споделяме.“

	Имението — мястото, където започна любовната им афера — се изпълва с гости за събитието, което би трябвало да е най-щастливият ден за Ава и Джеси. Тя е приела, че никога няма да усмири страстта му, а и не иска. Любовта им е дълбока, връзката им е силна, но точно когато Ава решава, че най-накрая е преминала отвъд защитната стена на Джеси, се пораждат още въпроси, които я карат да се замисли наистина ли го познава. Той знае прекалено добре как да я доведе до пределите на екстаза… Но дали няма да я докара и до ръба на отчаянието?
	За да може младата жена да остане завинаги до този мъж, са нужни трудни признания…


	Британската писателка Джоди Елън Малпас е родена и израснала в Нортхамптън — град от централните графства на Великобритания, където живее със семейството си и работи на пълен работен ден в строителната фирма на баща си. Тя дълго време се опитва да пренебрегва зараждащата се идея за „Този мъж“, докато накрая това става невъзможно и Джоди намира време и смелост да освободи своята творческа страна и да пусне на бял свят своя герой — господаря на Имението Джеси Уорд.
	Джоди рискува с история, пълна с ярки характери, и взривява сцената на самоиздаващите се писатели в края на октомври 2012 година. Книгата й подпалва невероятна реакция у жените по целия свят.
	Втората част от трилогията „Този мъж“ — „Под този мъж“, е публикувана през януари 2013 година и бързо става бестселър в „Амазон“, като се задържа на първа позиция в жанра в продължение на много седмици едновременно във Великобритания и в САЩ. Джоди се озовава в Ню Йорк едва няколко седмици след като сама издава „Този мъж“ и подписва договор с „Ай Си Ем Партнърс“ — една от най-големите световни агенции за таланти, която скоро й осигурява голяма сделка за издаването на трилогията „Този мъж“ с „Гранд Сентръл Пъблишинг“, част от „Хачет Бук Груп“.
	Джоди вече се занимава единствено с писане и се наслаждава на новата си и много неочаквана кариера като писател.
