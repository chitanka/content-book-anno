	С романа си „Изтръгнати от корен“, награден с „Небюла“, Наоми Новик слага началото на блестяща нова глава във вече утвърдената си кариера, като се потопява в магията на приказките, за да извае една любовна история, която е както вечна, така и съвсем съвременна. „Сребърна приказка“ пренася читателя още по-дълбоко в един блестящ фантастичен свят, където границата между чудесата и ужаса е по-тънка от дъх, а привидната сигурност може да бъде открадната бързо като целувка.


	Мирием е дъщеря и внучка на лихвари, но неумението на баща й да събира дълговете довежда семейството до ръба на мизерията — докато Мирием не взима нещата в ръце. Тя затваря сърцето си и се заема да си върне дължимото, като скоро си спечелва славата, че може да превръща среброто в злато.
	Когато необмислените й хвалби привличат вниманието на Старик — краля на елфите, мрачни същества, направени като че ли повече от лед, отколкото от плът — съдбата на Мирием, както и съдбата на двете кралства завинаги ще се промени. Изправена пред невъзможна задача от крал Старик, Мирием изплита мрежа, в която въвлича селското момиче Ванда и нещастната дъщеря на местния владетел, който крои планове да я омъжи за ослепителния млад цар.
	Но цар Мирнатиус не е това, което изглежда. А тайната, която крие, заплашва да погълне както страната на хората, така и страната на елфите. Разкъсвани между смъртоносни решения, Мирием и двете й странни съюзнички поемат в отчаяно приключение, което ще ги отведе до границите на саможертвата, силата и любовта.
C>
	Книга, в която всеки би искал да живее завинаги.
@	Пъблишърс уикли
C$


	Наоми Новик е автор на поредицата „Темерер“ и на романа „Изтръгнати от корен“, получил награда „Небюла“ и повлиян от полските приказки от нейното детство. Тя е основател на Organization for Transformative Works и на Archive of Our Own, чиято мисия е да предоставят място за фендъм произведения. Живее в Ню Йорк със семейството си и с шестте си компютъра.
