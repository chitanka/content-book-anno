	Клайв Къслър е израснал в Аламбра, Калифорния. Мобилизиран е в армията по време на войната с Корея като механик и авиационен инженер. Клайв Къслър започва да пише през 1965 г. и издава първия си роман от поредицата за Дърк Пит през 1973 г. Той е създател на Националната агенция за морско и подводно дело (National Underwater & Marine Agency). С неговия екипаж от военноморски експерти и доброволци към агенцията са открили над 60 значими останки от корабокрушения. Известен колекционер на класически автомобили, Клайв притежава около 100 от най-добрите модели от 50-те години. Книгите на Къслър са преведени и издадени на повече от 40 езика в над 100 различни държави по света, с читателска аудитория от над 125 милиона жадни за приключения фенове.


	Когато екипът на НАМПД открива хиляди жертви на смъртоносен токсин, Кърт Остин и Джо Дзавала няма да се спрат пред нищо, за да намерят създадената още от древните египтяни противоотрова.
	Кърт Остин и най-верният му приятел Джо Дзавала са изправени пред безмилостен търговец на власт, готов да създаде нова египетска империя, която ще бъде велика като тази на фараоните. Част от неговия план е да източва новооткритите под Сахара подземни води, но той разполага и с дори още по-унищожително оръжие, което е заплаха за целия свят: Черната мъгла, открита в древния Град на мъртвите.
	Докато балансът на силите в Африка и Европа е на път да се наруши, Кърт, Джо и останалите от екипа на НАМПД се опитват да открият истината в легендите — но за да сторят това, трябва да се изправят пред мощта на самия Озирис.
