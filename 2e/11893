	Градът на любовта Париж е също и град на тайни. Векове наред той е столицата на света и е обект както на възхищение, така и на завистта на мнозина. Бурните години около двете световни войни оставят своя незаличим отпечатък — и до днес смайващи загадки от тези времена още чакат своя отговор.
	Една от тях се крие в заключен от десетилетия апартамент, за който сякаш всички са забравили. Прах покрива безчет безценни произведения на изкуството, събрани там неясно как в годините на нацистката окупация. Но сега апартаментът е отворен — и редом с творбите на Реноар, Матис, Дали и Писаро от него изпълзяват змиите на предателството и алчността.

	Лондончанката Флора е млада, но опитна консултантка, която обикаля безспир елитни аукциони, за да се бори със зъби и нокти за безценни произведения на изкуството. Сред търговете за милиони тя се чувства по-комфортно, отколкото на идилична вечеря в някой романтичен ресторант. Личният живот просто не е нещо, което я вълнува — никога не се е влюбвала, няма и намерение това да се случи.
	Сега Флора има честта да бъде първият човек, който влиза в затворения апартамент. Да се докосне до считани за загубени творби на най-великите майстори. Да ги опише, оцени и подготви за търгове, които ще изстрелят кариерата й в небесата. Има само един крайно сериозен проблем. Никой не би купил коя да е от творбите, ако не е ясно кой е събрал тези произведения на изкуството, как ги е откупил от техните собственици и защо ги е изоставил на произвола на съдбата.
	Апартаментът принадлежи на богатата фамилия Вермей. Двамата й наследници са добре познати от жълтите хроники — красивата и невероятно разглезена Наташа и мрачният и недостъпен Ксавие. Флора се оказва оплетена в мрежа от лъжи, шокиращи тайни и проблеми, които не е очаквала да вълнуват имащите всичко милионери.
