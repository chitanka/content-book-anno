	Популярен участник в риалити е открит мъртъв, с прикачен за гърба му ученически тест.
	Следват още убийства на известни в медийното пространство личности. Докато екипът му събира доказателства, Себастиан Бергман тръгва по следа — анонимни писма до вестници и коментари в интернет форуми. Авторът им критикува лошото образование и безсмислената слава на младите медийни звезди. Бергман започва да го предизвиква и бързо разбира, че анонимният знае за убийствата повече, отколкото трябва…
	Себастиан и колегите му се изправят срещу интелигентен и безскрупулен сериен убиец, в чийто очи съвременното общество поощрява глупостта и повърхностността. А той е решен да се справи с проблема… Естествено, бурените трябва да бъдат изтръгнати от корен.
	„Хората, които не го заслужаваха“ е пети роман с участието на психолога Себастиан Бергман. Динамична, богата на плътни колоритни образи и със силни социални послания, поредицата на Юрт и Русенфелт разчупва клишетата в жанра и постига внушителен международен успех. А главният герой — един от най-оригиналните образи в скандинавската литература, бързо се превърна в любимец на читателите по света. Юрт и Русенфелт са сценаристи на минисериала „Себастиан Бергман“, както и на популярния сериал „Мостът“.
