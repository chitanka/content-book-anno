	Деца, излезли на разходка, случайно откриват заровени в загадъчен кръг отрязаните ръце на момичета от различна възраст. Ръцете са шест, а има сведения за изчезването само на пет момичета. Полицай Мила Васкес, специалист по издирването на изчезнали деца, е повикана да се присъедини към екипа от следователи, ръководен от топ криминалиста Горан Гавила.
	Става ясно, че при отстраняването на ръката на шестото момиче, са използвани лекарства за забавяне на кървенето и сърдечната дейност.
	Възможно ли е детето да е още живо?
	Мила установява, че една от ръцете е на Деби, която е отвлечена преди време от частното си училище. Пръстите на нейната и на друга от откритите ръцете са прободени като в ритуал за побратимяване.
	В багажника на мъж, спрян за рутинна пътна проверка, е открито тялото на Деби. Задържаният се самоубива още в полицейския участък.
	Самоубиецът има ужасни тайни, но дали той е убиецът?


	Жанрът трилър досега е считан най-вече за „територия“ на големите американски автори, но романът на италианеца Донато Каризи владее докрай „правилата на играта“ и дори ги преосмисля по един оригинален начин.
	Донато Каризи е криминолог по образование, отличен с множество награди за работата си като сценарист и писател.
	Романът „Шепнещият“ има над 19 издания в Италия: преведен е в повече от 26 страни, — а продадените екземпляри надхвърлят милион.
