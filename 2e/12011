	„Магазинът“ не иска само парите ти — иска и душата ти!

	__Всички пазаруват от „Магазинът“.__
	В него има всичко, наистина всичко, на цени, които никой друг не може да поддържа. „Магазинът“ е най-важната корпорация в Америка и никой не може да избяга от досега с него. Дронове изпълват небесата, разнасяйки безбройните поръчки… и следят всеки и всичко за тяхно собствено спокойствие. И не само.
	„Магазинът“ знае от какво имаш нужда във всеки един момент. И ти го доставя бързо и евтино. Големият брат никога не е бил толкова привлекателен.
	Но Джейкъб и Меган са от малкото хора, които не приемат тази сделка. И се заемат да напишат книга за „Магазинът“. Наемат се да работят за него, като се местят в специално изградено градче за служителите на фирмата… там всичко е съвършено, хората са винаги усмихнати, един истински рай.
	Който скоро се превръща в ад.
	Може ли една книга да заплаши най-могъщата корпорация в Америка?
	И на какво е способна тя, за да се защити?

	Джеймс Патерсън е носител на Националната награда за книги — 2015 г. за цялостен принос към литературната общественост. Той държи рекорд на „Гинес“ за най-много първи места в списъка с бестселъри на „Ню Йорк Таймс“. Книгите му са продали повече от 350 милиона екземпляра в света. Патерсън е неуморен шампион в писането и четенето на книги, затова създава импринта за детски книги „ДЖИМИ Патерсън“, чиято мисия е проста: „Искаме всяко дете, което прочете книга на «ДЖИМИ», да каже: «МОЛЯ ВИ, ДАЙТЕ МИ СЛЕДВАЩАТА»“. Дарил е повече от един милион книги на студенти, войници и фондове в двадесет и четири колежи и университети. Също така е дарил милиони на независими книжарници и училищни библиотеки. Постъпленията от „ДЖИМИ Патерсън“ се влагат в инициативи за поощряване на четенето.
	Ричард Дилало е бивш рекламен директор. Той живее в Манхатън заедно със съпругата си.
