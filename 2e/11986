	След години работа в полицията в Стокхолм, инспектор Юхан Рока се завръща в родния си град, който е напуснал след трагичната смърт на приятелката му. Сега той очаква спокоен живот и лесни случаи, но късметът не е на негова страна. Съпругата на най-популярния шведски футболист Монс Сандин — Хена, е убита в дома им. Семейството скоро е напуснало Италия и се е преместило в града. Логичният заподозрян винаги е съпругът, но Монс успява да представи убедително алиби. Разследването на Рока го довежда до сериозни подозрения, че футболистът е замесен в допинг афери или дори нещо по-сериозно. Но уликите водят и към миналото на Хена, а Рока подозира, че Монс не познава жена си толкова добре, колкото си мисли. Когато малкият град е разтърсен от ново убийство, инспекторът осъзнава, че този случай и неговото собствено минало неизбежно ще се пресекат.


	Габриела Улберг Вестин учи Криминология в Стокхолмския университет. При създаването на романите си тя много разчита на детайлното изследване на темата и събира информация от срещи и интервюта с полицаи, престъпници, служители на затворите и криминални психолози. Действието в романите й се развива в родния й град, а самата тя живее в Стокхолм със съпруга си (който е… полицай) и двете им деца.
