	_Финалист на „Ман Букър“ 2015_

	Чиста, точна, безпощадна книга за властта на миналото, за силата — и безсилието — на приятелството, за болката и страданието, за правото ни да обичаме и да мечтаем, за това колко прекрасен — въпреки всичко — е животът.
	С „Малък живот“ Ханя Янагихара прави истинска сензация, нарежда се сред финалистите за такива престижни отличия като „Ман Букър“ и Националната литературна награда на САЩ, поражда възторг и негодувание, отприщва разпалени спорове на какво всъщност е посветен романът: на неизличимите детски травми, които предопределят съдбата ни, на възмъжаването на четирима приятели — архитект, художник, актьор и юрист, на приятелството като единствения сигурен спасителен пояс в дните ни, на тънката, често размита граница между любов и дружба, на различната сексуална ориентация и живота без секс, на това, че всеки заслужава любов и състрадание, на склонността да оправдаваме онова, което не можем да променим, колкото и пагубно да е то за нас, на насилието — физическо, духовно, сексуално — каквото е имало, има и ще има и за което, ако не друго, поне трябва да говорим на висок глас.
	Истината е, че като всяка велика литературна творба и тази книга е незамъглено огледало, съвършеното петно на Роршах и в нея всеки вижда, открива нещо свое, своята болка, своите надежди. Своя малък — единствен и неповторим — живот.
