	Обстоятелството, че Герда свиреше на цигулка, досега за Томас бе една очарователна добавка към нейното своеобразно същество — то отговаряше на странните ѝ очи, които той обичаше, на тежките й тъмночервени коси и на цялата й необикновена осанка. Но сега, когато виждаше как чуждата за него страст към музиката толкова рано, от самото начало и изцяло завладяваше и неговия син, тя се превърна във враждебна сила, изправила се между него и детето, от което той се надяваше да създаде един истински Буденброк, силен и практичен човек с могъщи устреми навън, към власт и завоевания. И в раздразненото състояние, в което се намираше, на Томас му се струваше, че тази враждебна сила заплашва да го направи чужденец в собствения му дом.
	…
	Стоеше пред един храм, от прага на който Герда го гонеше с безпощаден жест… и Томас гледаше горестно как тя изчезваше там с детето.


	Томас Ман е роден през 1875 г. в Любек. Признат е за един от най-значимите писатели на ХХ век. Публикува разкази от 18-годишна възраст, но световна слава и най-голямо признание в родината му носи първият му роман — „Буденброкови. Упадък на едно семейство“. Авторът започва да пише сагата едва 22-годишен, през 1897 г., книгата излиза през 1901 г, а 28 години по-късно писателят получава за нея Нобелова награда за литература.
	Сред останалите му творби са „Вълшебната планина“, четирилогията „Йосиф и неговите братя“, „Доктор Фаустус“ и много др. Умира в Цюрих през 1955 г.
