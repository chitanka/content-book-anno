	От години Пийт Хофман живее в Колумбия със семейството си, внедрен на ключова позиция сред престъпния свят. Като част от прикритието, Хофман е включен в списък на ФБР с най-издирваните престъпници.
	Принуден да се крие от шведските власти, той успява умело да лавира между колумбийската мафия и ФБР. Неочаквано предателство го оставя без помощта на федералните. Но името му остава в списъка… Хофман се превръща в пречка и за двете страни, а шансовете му да излезе жив от играта са нищожни.
	Единствената надежда на Пийт се оказва някогашният му враг Еверт Гренс.


	Разследващият журналист Андерс Руслунд и бившият затворник Бьорг Хелстрьом ни срещат със своенравния агент под прикритие Пийт Хофман. В типичния си реалистичен стил, шведското дуо ни потапя в престъпния свят с мащабен и оригинален роман, изпълнен с неочаквани обрати.
	Руслунд и Хелстрьом са най-популярното и атрактивно дуо в шведската литература. Романите им са преведени на седемнайсет езика и в момента се адаптират за екран.
	Ексцентричният Бьорг Хелстрьом не крие криминалното си минало. Именно то го подтиква да основе организация, подпомагаща бивши затворници да се интегрират успешно в обществото. Той е работил и по програма за рехабилитация на престъпници и наркомани. Негово хоби е музиката — Бьорг е бил вокал и китарист на няколко групи.
	Андерс Руслунд е бивш ръководител на културните новини на шведската телевизия, но социалните и криминални теми са неговата страст. След дълги години работа като разследващ журналист, той става главен редактор на две водещи новинарски предавания. В миналото си Руслунд е работил в консервна фабрика в Израел и птицеферма в Нова Зеландия.
