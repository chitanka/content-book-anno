	Ако наистина приличам на някого от героите на Скот, то това е двайсет и четири каратовият фалшификат Джей Гетсби. И двамата сме променили имената си, прикрили сме миналото си. Пред света ние сме изтъкани от увереност. Вътрешно вечно се чувстваме посредствени.


	Годината е 1937 и Голямата депресия е в разгара си, но „Холивуд е създаден да се преструва“, а Америка продължава да е страна на неограничените възможности. Най-подходящото място за човек като Шийла Греъм. Младата журналистка води рубрика за светска хроника и макар безкомпромисно да разкрива тайните на другите, ревностно пази своите. Никой не бива да узнава, че зад бляскавата фасада се крие нищета и детство, преминало в най-пропадналите гета на Лондон. Благодарение на острото си перо тя се озовава в кръга на големите холивудски знаменитости и интелектуалци на своето време, а в една съдбовна вечер се запознава и с Франсис С. Фицджералд. Прочутият някога писател вече е в залеза на кариерата и дните си, но все още притежава достатъчно чар, за да привлече вниманието й. Любовта помежду им е противоречива, но и достатъчно дълбока, за да даде сили на Фицджералд за един последен романс и един последен роман…

	Сали Кослоу майсторски съживява скандалната любовна връзка на Греъм и Фицджералд, като се позовава на дневници и други източници от периода, за да придаде достоверност на разказа си.
	Сали Кослоу е автор на _The Widow Waltz, The Late, Lamented Molly Marx_, и _With Friends Like These_, както и на нехудожествената творба _Slouching Toward Adulthood: How to Let Go So Your Kids Can Grow Up_. Дебютният й роман _Little Pink Slips_ е вдъхновен от дългогодишната й кариера на главен редактор на култовото списание „Макколс“. Книгите й са публикувани в няколко страни.
