	Когато три приятелки импулсивно купуват лотариен билет, те изобщо не подозират, че животът им ще се промени, нито че за всяка от тях най-голямата печалба ще бъде любовта.
	Кит Авърин е всичко друго, но не и комарджийка. За нея открай време най-важното е спокойната и сигурна работа в университета и развитието й като учен. Неочакваната печалба от лотарията не променя с нищо ежедневието й, с едно изключение: парите са добре дошли за нуждаещата се от сериозен ремонт къща, която възнамерява да си купи. Работата по къщата й създава предостатъчно грижи, докато един смущаващо красив, очарователен и решителен корпоративен агент за подбор на персонал не се появява в лабораторията й и успява да си проправи път в сърцето й.
	Бен Тъкър с изненада установява, че ученият, когото иска да привлече в „Бомон Матириълс“ е млада жена, при това красива и с остър ум. Да я убеди да приеме високоплатена работа във фирмата, за която работи той, се оказва по-трудно, отколкото е очаквал, но той няма нищо против да вложи повече време, особено след като му предстои да прекара лятото в родния си град заради злополуката, сполетяла баща му. Ала колкото повече време прекарва там, толкова повече въпроси изникват за собственото му бъдеще и кой ще бъде в него.
	Скоро хладното начало между Кит и Бен се превръща в горещо привличане, което не могат да отрекат, и да открият своето щастие в любовта, може да се окаже всичко, което винаги са търсили.
