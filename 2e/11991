	Животът на Майлс и Флора е привидно нормален. Въпреки че са осиротели, децата живеят в самотното имение Блай под грижите на млада и съвестна гувернантка. Скоро обаче мистериозни и призрачни явления започват да смущават нощите им… и постепенно да променят емоционалното и психологическото им състояние. Възможно ли е обаче злото да бъде проекция на нечия фантазия… или да бъде реална заплаха, примамена от своите хищни апетити към младежката невинност и наивност? Нима сред мрачните кули и коридори на старата постройка се е скрило и дебне нещо, което не може да бъде проумяно и преборено чрез обикновения човешки разум?
	Шедьовърът __Примката на призрака__ е сред най-важните представители на готическата проза от Викторианската епоха и дори днес продължава да провокира с интимно изградената си атмосфера, с брилянтно конструирания си сюжет и с богатата на интерпретации символика. Новелата на модерниста Хенри Джеймс е послужила за вдъхновение на редица съвременни автори, а фабулата й е в основата на десетки произведения и адаптации в театъра, в киното и в телевизията.
