	Младият адвокат Кийт Русо е застрелян в кантората си в градчето Сийбрук, Флорида. Убиецът не оставя следи, няма заподозрени, липсва и мотив за престъплението. Полицията обаче скоро арестува чернокожия Куинси Милър, бивш клиент на Русо.
	Куинси е осъден на доживотен затвор въз основа на фалшиви доказателства. След повече от две десетилетия зад решетките той пише на „Пазители на справедливостта“ — малка организация с идеална цел, ръководена от адвоката Кълън Поуст, която поема случаи като неговия. Там се получават много писма, чиито податели се кълнат, че са невинни, но повечето не са. Затова Поуст и колегите му правят дълги проучвания, а после водят още по-дълги дела. За десет години те са издействали свободата на осем души.
	Но в случая с Куинси играта загрубява. Кийт Русо е ликвидиран от безмилостни хора, които не желаят истината да бъде разкрита. Убили са адвокат преди двайсет и три години и са готови да убият още един, без да се поколебаят.
