	Десетият международен бестселър на Камила Лекберг е поредният психологически трилър, в който действието отново се развива в живописното градче Фелбака.
	Четиригодишната Неа е намерена убита в същата гора, в която преди трийсет години е открита мъртва малката Стела. За убийството на Стела някога са били обвинени две тринайсетгодишни приятелки, Хелен и Мари, признали и впоследствие отрекли вината си. Тогава Хелен остава при родителите си, а Мари заминава и става известна актриса. Завръща се точно когато местното население е потресено от новото убийство. Подозренията падат върху двете им, но и върху хора от обкръжението им, а някои ксенофобски настроени местни жители обвиняват колонията от сирийски бежанци. Пожари, убийства, стрелби, отчаяни, комплексирани и покварени тийнейджъри — и, естествено, разследването на Ерика, която пише книга за двете загинали момиченца.
	А в далечния XVII век една млада жена, обявена от господстващия клир за вещица, проклина своите мъчители до десето коляно.

	Камила Лекберг (р. 1974 г.) е повече от известна в България, където са издадени всичките й романи за полицай Патрик Хедстрьом и съпругата му, писателката Ерика Фалк (ИК „Колибри“, 2011–2017). Произведенията на тази продуктивна и изключително талантлива авторка на трилъри, удостоена с множество шведски и международни награди, са преведени на 33 езика и издадени в над 12 милиона екземпляра.
