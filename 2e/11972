#	Най-добрият кодоразбивач в света
#	Най-преследваното момче…

	Привидно животът на дванайсетгодишния Уилям е съвсем обикновен — мили родители, тихо градче в Норвегия. Но всъщност той е гений — свръхталантлив кодоразбивач — а откакто любимият му дядо е изчезнал внезапно преди осем години, семейството му е принудено да забрави за родния Лондон и миналото си и да се представя под фалшива фамилия. Защо? Уилям няма представа. Казано му е само да не се набива на очи. И той се старае да не привлича излишно внимание.
	Докато в града не пристига най-трудната главоблъсканица на света: Мозъкотрошачката. Разработена от светилата в световната криптология, тази логическа загадка ще се окаже съдбоносна — ще отключи неподозирани възможности у Уилям и ще го превърне в най-добрия разшифровчик на света. А невидимата заплаха, досега тегнала над семейството му, изведнъж ще придобие съвсем конкретен образ…

	С „Крадецът на луридий“ Боби Перс поставя началото на награждаваната поредица за Уилям Уентън, който трябва да разплете мистерията, обвила миналото на семейството му, и да се справи с истината — а и с цял нов свят на роботи и свръхтехнологии. Напрегнати, динамични и вълнуващи, приключенията на Уилям ще се харесат на всички фенове на Пърси Джаксън и Доктор Ху. До момента поредицата има читатели в 36 страни по света и е напът да стигне и до екраните.
