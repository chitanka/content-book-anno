	_Кан, 50-те години на XX век_
	Звезди и папараци от цял свят се тълпят за бляскавия филмов фестивал, но Грейс Кели, най-голямата звезда на Холивуд, се опитва да избяга от светкавиците. Младата парфюмеристка Софи Дювал приютява мис Кели в своя бутик и я скрива от настоятелния английски фотограф Джеймс Хендерсън. И независимо че пътищата им са различни, нишките на съдбата свързват тримата за дълги години напред…
	__Софи__ е наследила от баща си не само фабриката за парфюми в Грас, но и неговите уроци и тайни как се създават различните ухания. И по нови рецепти сама приготвя есенции от чаени рози, лилава лавандула, яркожълти слънчогледи. Знае как да направи подходящия за всеки човек парфюм, което оценява и самата Грейс Кели.
	__Джеймс__ успява да улови настроението на мига и да направи едни от първите фотографии на Грейс и на принца на Монако заедно, които обаче не са публикувани. Когато най-после получава признание, той приема задачата да отразява сватбата на века и следва бъдещата принцеса от Ню Йорк до Монако. Нетърпелив и развълнуван е, че отново ще види Софи, тъй като не може да забрави „малката високомерна парфюмеристка с лешникови очи“. А Софи, която е избрана да създаде сватбения парфюм за Грейс, също очаква срещата с вълнение, защото не е спряла да мисли за Джеймс и за вълнуващия му аромат.
	__Но съдбата е решила друго…__
	Х. Гейнър и Х. Уеб, вдъхновени от личността на Грейс Кели, добавят автентичност към разказа си с исторически факти от запознанството и сватбата й с принц Рение. Дават на Кели ролята на добрата фея, която става причина за неколкократните съдбовни срещи между Джеймс и Софи. Създават богат на цветове и аромати роман за страст и отдаденост, за трудния избор да останеш верен на себе си и да прецениш от какво можеш да се откажеш в името на любовта.
