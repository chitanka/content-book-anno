C>
	„Брилянтна, запомняща се книга. Мисля, че Блейк Крауч е създал нещо ново.“
@	Лий Чайлд
C$
	„Щастлив ли си?“
	Това са последните думи, които Джейсън Десън чува от устата на своя маскиран похитител секунди преди да бъде пратен в безсъзнание.
	Джейсън идва на себе си на непознато място, завързан за носилка и заобиколен от хора в защитни костюми.
	Мъж, когото никога не е виждал, му се усмихва и му казва: „Добре дошъл, Джейсън. Поздравления. Ти успя“.
	Джейсън се е събудил в един непознат свят. Съпругата му не му е съпруга. Синът му никога не се е раждал. Самият той не е обикновен преподавател по физика, а известен физик гений, направил забележително откритие. Невъзможно откритие.
	Кой свят е истинският — този или другият? Как може да се върне обратно? Отговорът се крие в едно пътуване, по-невероятно и ужасно от всичко, което може да си представи — пътешествие, което ще го принуди да се изправи пред най-тъмните си страни, докато се бори с един изумителен и непобедим враг.

	„Тъмна материя“ е една великолепна история от автора на трилогията „Уейуърд Пайнс“, която е едновременно покъртителна, невъзможно странна и изключително човешка. Това е един вълнуващ научнофантастичен трилър за направените избори, за пътищата, по които не сме поели, и колко далеч сме готови да стигнем, за да получим мечтания живот.
	История, която разтърсва и кара читателите да се замислят какъв би бил животът им, ако бяха взели различни решения.
