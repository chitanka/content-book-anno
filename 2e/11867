	Хоуп Андерсън е на кръстопът. Животът й не поема в посоката, която е очаквала. Тя решава да прекара една седмица в семейната вила в Сънсет Бийч, Северна Каролина, за да подготви къщата за продажба и да размисли за бъдещето си.
	Тру Уолс никога не е бил в Америка, но едно писмо го води в Сънсет Бийч. Писмо от човек, който твърди, че е негов баща. Тру се надява да снеме булото на мистериозност, което обгражда живота на майка му и спомените, загубени с нейната смърт. Когато пътищата на Хоуп и Тру се пресичат, привличането между тях е непонятно и наелектризиращо. Чувствата им обаче ще предизвикат буря, която ще помрачи надеждите за безоблачно щастие.


	Хроникьорът на човешката душа Никълъс Спаркс е ненадминат в умението си да разказва необикновените истории на обикновените хора. Във „Всеки мой дъх“ той ни напомня, че любовта е много повече от копнеж на сърцето. Тя е въздухът, който изпълва съществуването ни.
	Никълъс Спаркс е автор на „Един ден, един живот“, „Виж ме“, „С дъх на канела“, „Последна песен“. Много от книгите му са вече адаптирани за филми.
