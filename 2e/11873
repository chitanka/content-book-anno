	__Един забавен маскарад…__
	__Хариет, херцогиня Бероу__, е уморена и от титлата си, и от свързаните с нея отговорности. Стига толкова благовъзпитани събирания на чай и елегантни балове! Сега Хариет иска да отиде на едно скандално соаре, където може да осъществи най-необузданите си прищевки и желания. Но ако посети подобно събиране — особено когато става въпрос за увеселение в къщата на лорд Джустиниан Стрейндж, пълна с развратни аристократи и дами със съмнителна репутация, — със сигурност ще предизвика скандал. Затова трябва да се предреши…
	__Лорд Стрейндж__ очаква само една вечер на удоволствия, но остава смаян, когато установява, че под дрехите на младия му гост се крие най-красивата жена. Защо една херцогиня е готова да рискува репутацията си, като се появи в неговата скандално известна къща? И дали ще успее да я убеди да остане… завинаги?


	Елоиза Джеймс е автор на множество романи, печелили многобройни награди, както и професор по английска литература. Живее със семейството си в Ню Джърси. Всичките й книги навярно са написани насън, защото дните и са запълнени с грижите за две деца с докторска степен по хленчене, едно морско свинче, което умее постоянно да иска, една миризлива жаба и една порутена къща. Писмата от читателите са страхотен отдушник! Пишете на Елоиза на eloisa@eloisajames.com или посетете уебсайта й на www.eloisajames.com.
