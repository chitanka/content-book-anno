	Едва появил се на литературната сцена, норвежкият журналист и писател Ингар Йонсрюд (р. 1974 г.) е обявен за новата звезда на криминалния жанр, с ярка индивидуалност и открояващ се почерк. Веднага след излизането си през 2015 г. дебютното му произведение „Виенското братство“ (ИК „Колибри“, 2017), първа книга от трилогията за комисар Байер, се превръща в бестселър, високо оценен от критици и читатели, а правата за неговото издаване са продадени в 20 страни. „Калипсо“ (2016), вторият роман от поредицата, по нищо не отстъпва на успеха на своя предшественик и отново оглавява класациите за най-добри трилъри.
	Този път Фредрик Байер е в болница в Осло, където бавно възвръща съзнанието си. Болкоуспокояващи и алкохол — идеална рецепта за опит за самоубийство. Фредрик обаче не помни нищо за случилото се.
	Заможна вдовица е изчезнала от дома си в престижен квартал на Осло. В къщата полицията открива тялото на мъж, умрял неотдавна. Останките му се свързват със самоличността на човек, обявен за мъртъв преди повече от двайсет години. Междувременно каналните плъхове в източната част на Осло пируват с друго тяло. Трагичната нишка на миналото, която свързва двамата мъртъвци, води назад към периода малко след рухването на СССР и едно военно учение, завършило катастрофално. Възродено е отдавна забравено оръжие, попаднало в ръцете на отмъстител, комуто не е останало нищо, заради което да живее.
	„Калипсо“ е роман за най-мрачните кътчета на човешката душа, но и за битката да съхраниш себе си в кризисни моменти. Интригуващ трилър, в който изплува обликът на съвременното норвежко общество, наследството на Студената война и задкулисните игри на полицията и разузнавателните служби.
C>
	Всеки път, когато някъде се появяваше ново лечение или ваксина, ние се връщахме в лабораториите си в опити да открием как да противодействаме на ефектите му.
@	Из книгата „Биологично оръжие“ на Кен Алибек, бивш заместник-ръководител на секретната програма за биологично оръжие на СССР „Биопрепарат“, Издателство „Дел Пъблишинг“, 1999
C$
