	През 1965 г. Соня Майно, деветнайсетгодишна италианска студентка, се запознава в Кеймбридж с млад индиец на име Раджив Ганди. Тя е от скромно италианско семейство от покрайнините на Торино. Той принадлежи към най-могъщия род в Индия.
	Това е началото на една любовна история, която надживява дори смъртта. Влюбената италианка се отказва от своя свят и от миналото си, за да се отъждестви с новата си родина. В приказна Индия почитат двайсет милиона божества, говорят осемстотин езика и гласуват за петстотин политически партии. Смелостта, честността и всеотдайността на младата жена накрая я превръщат в богиня в очите на една шеста част от човечеството.
	След огромния успех на „Индийската принцеса“ Хавиер Моро — неуморен изследовател и изкусен разказвач, описва в „Червеното сари“ историята на една европейка, озовала се в сложния и опасен свят на династията Неру-Ганди. Авторът ни въвлича в интригите на това колкото възхвалявано, толкова и охулвано семейство, и ни пренася в Индия — омайваща и разкъсвана от конфликти, но и непрекъснат променяща се.
