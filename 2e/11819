	В една мрачна ноемврийска вечер Чарло Торп, доскоро пристрастен комарджия, крачи през кишата към апартамента на заможната старица Хариет Крун с букет в ръка. Купил й е цветя не за да я поздрави по хубав повод, а за да се представи като куриер, да се вмъкне в дома й, да я ограби и така да изплати натрупаните дългове — единственият начин да започне живота си начисто и да се сближи с шестнайсетгодишната си дъщеря.
	Акцията е успешна. Чарло се сдобива с пари, макар че завършекът не е бил планиран — наложило се е да убие старата жена. Вече замогнал се обаче, той решава да стане нов човек: купува кон на дъщеря си, започва работа, труди се здраво.
	Минават месеци. Чарло се успокоява. Не е оставил никакви улики, извършил е перфектното убийство. Единственото, с което разполагат инспектор Сейер и разследващият екип, е букет цветя. Но Сейер е прочут с изумителната си професионална биография — за цялата си кариера няма нито едно неразкрито престъпление…
	Остава и въпросът колко висока цена е готов да плати човек, за да скъса със злощастното си минало, и ако тази цена е отнет човешки живот, дали след това би могъл да живее с вината.
	Карин Фосум, наричана Норвежката кралица на криминалния роман, е едно от най-големите имена в областта на скандинавското крими. Автентичният й стил внася в познатия жанр литературна грация и морална двусмисленост, а световно признатата й поредица за инспектор Конрад Сейер е преведена на 34 езика в 36 страни и е отличена с най-престижните криминални награди.
C>
	„Истински талантлива писателка.“
@	Ю. Несбьо
C$
