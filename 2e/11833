	Алисън Трент изглежда като супермодел, но зад красивото й лице се крие брилянтен ум. Тя завършва висшето си образование и прекарва всяка свободна минута в разработването на програма за информационна сигурност. Вярва, че тя ще преобрази индустрията и ще й донесе цяло състояние.
	Агентът на ФБР Лиам Скот разкрива изтичане на информация, което възпрепятства важно разследване. Той се нуждае от помощта на външен човек — хакер, който да проникне незабелязано в системата и да идентифицира източника. Алисън отговаря на изискванията, но категорично отказва да работи за Бюрото.
	Лиам дори и не подозира, че причината се крие в миналото на младата жена. Тя е нарушила закона и се страхува да не бъде подведена под отговорност. Агентът е готов на всичко, за да я привлече в екипа си. Дори да наруши правилата и да се поддаде на изкушението.
	Но когато програмата на Алисън е открадната, самата тя се превръща в мишена…
