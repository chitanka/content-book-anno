	_Опияняващ празник за сетивата, страстна и драматична история за дълг, измама и желание._

	__1 август 1914 г.__ Европа е потопена в хаос. Франция е на ръба на война. Но в Грас, __парфюмерийната столица__ на страната, предстои __сватбата на десетилетието__.
	Никой не пита независимата и талантлива Фльорет дали иска да се омъжи за избухливия и властен Еймъри дьо Ласе. Като единствена дъщеря на уважаваната __парфюмерийна династия__ Дьолакроа тя е длъжна да приеме __уредения съюз__. Бракът с най-големия производител на парфюми в Южна Франция е неизбежен и като че ли само камбаните на местната катедрала са на нейна страна. Техният звън оповестява __началото на войната__ и заминаването на омразния й нов съпруг за фронта.
	Скоро младата жена получава __закъсняло писмо__ от Себастиен дьо Ласе. По-малкият брат на Еймъри никога не е стъпвал в града, но горещо настоява сватбата да се отмени. __Ужасна тайна__ е надвиснала над двете изтъкнати фамилии и заплашва да съсипе както името, така и парфюмерийните им империи. Докато Себастиен и Фльорет търсят начин да спасят семействата си от позор, помежду им започват да __прехвърчат забранени искри__…

	Фиона Макинтош е международно признат автор на повече от 30 романа за деца и възрастни. Заедно със съпруга си основава списание за пътешественици, което излиза в продължение на 15 години. Днес една от най-обичаните австралийски авторки обикаля света в търсене на вдъхновение за романите си и води курсове по творческо писане за напреднали.
