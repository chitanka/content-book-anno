	Джоузеф Кембъл е американски учен и преподавател, познат главно с работата си в сферата на сравнителната митология. Той е роден в Ню Йорк през 1904 г. и от ранно детство се интересува от митология. Обичал да чете, книги за културата на американските индианци и често посещавал Американския природонаучен музей в Ню Йорк, където бил запленен от колекцията от тотемни стълбове. Кембъл учи в Колумбийския университет, където специализира средновековна литература, а след като получава магистърска степен, продължава обучението си в университети в Париж и Мюнхен. Докато е в чужбина, той е повлиян от творчеството на Пабло Пикасо и Анри Матис, романите на Джеймс Джойс и Томас Ман и психологическите изследвания на Зигмунд Фройд и Карл Юнг. Тези срещи го отвеждат до теорията, че всички митове и епоси са свързани в човешката психика и че те са културно проявление на универсалната нужда да бъдат обяснени социалните, космологичните и духовните реалности.
	Кембъл прекарва известно време в Калифорния, където се запознава с Джон Стайнбек и биолога Ед Рикетс, след това преподава в училището „Кентърбъри“, а през 1934 г. започва работа в катедрата по литература на колежа „Сара Лорънс“ и заема този пост дълги години. През 40-те и 50-те години той помага на Свами Никхилананда да преведе _Упанишадите_ и _Евангелието на Шри Рамакришна_. Освен това редактира трудове на немския учен Хайнрих Цимер върху индийското изкуство, митове и философия. През 1944 съвместно с Хенри Мортън Робинсън Кембъл публикува _A Skeleton Key to Finnegans Wake_*. Първата му авторска книга, _Героят с хиляди лица_, излиза през 1949 г. и веднага е приета добре, а с времето бива призната за класика. В това изследване на мита за героя Кембъл защитава теорията, че съществува един модел на пътуването на героя и че всички култури следват този основен модел в своите различни героични митове. В книгата си той също така очертава главните положения и етапи на архетипното пътуване на героя и резултатите от него.
	[* Ключ към „Бдение над Финеган“. — Б.пр.]
	Джоузеф Кембъл умира през 1987 г. През 1988 г. серия телевизионни интервюта с Бил Мойърс, озаглавена _Силата на мита_, запозна милиони хора с възгледите на Кембъл.


	__Отзиви за „Героят с хиляди лица“__
C>
	„Откакто завърших колеж, не съм се връщал толкова често към никоя друга книга, както към тази, и всеки път откривам ново прозрение за пътуването на човека. Всяко поколение ще открие в «Героят» мъдростта на вековете.“
@	Бил Мойърс
C$
C>
	„През трите десетилетия, откакто открих «Героят с хиляди лица», тази книга продължава да ме запленява и вдъхновява. Джоузеф Кембъл се взира през вековете и ни показва, че всички сме свързани от една фундаментална нужда да слушаме истории и да разберем себе си. Като книга «Героят с хиляди лица» е прекрасна за четене, като осветляване на човешкия живот е откровение.“
@	Джордж Лукас
C$
C>
	„Думите на Кембъл имат необикновена тежест не само сред учените, но и сред широк кръг от хора, които откриват, че неговото изучаване на митологичните пътеки съответства на техния живот днес… Книгата, с която е най-известен, «Героят с хиляди лица», е проникновено изследване чрез древните героични митове на вечната борба на човека за идентичност.“
@	сп. „Тайм“
C$
C>
	„В крайна сметка най-влиятелната книга на XX век може да се окаже «Героят с хиляди лица» на Джоузеф Кембъл.“
@	Кристофър Воглър „The Writer’s Journey“
C$
