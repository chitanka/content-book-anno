	Алегзандър Маккол Смит е носител на три награди „Автор на годината“ за 2004 година и на наградата на Асоциацията на авторите на криминални романи. През 2003 година получава наградата „Сага“ за хумористична литература, известна и като „Сребърен Букър“, както и наградата „Духът на Шотландия“.
	Той е професор по медицинско право в Единбургския университет. Бил е заместник-председател на Британската комисия по човешка генетика, председател на комисията по етика на „Бритиш Медикъл Джърнъл“ и член на международната комисия по биоетика към ЮНЕСКО. В свободното си време свири на фагот в „Наистина ужасния оркестър“.
	За заслугите си към литературата през 2007 г. Алегзандър Маккол Смит получава Ордена на Британската империя.
	Професор Мориц Мария фон Игелфелд, автор на епохален труд за португалските неправилни глаголи, се изправя пред нови предизвикателства.
	В цялото си академично величие този път незабравимият филолог е принуден да реагира светкавично в невероятни ситуации, заплита се в международни църковни интриги, има вземане-даване с папи, патриарси, коварни схизматици и енергични влюбени дами на преклонна възраст. Странстванията го отвеждат из дебрите на Арканзас, на туристическа обиколка с кораб из Средиземноморието и сред прелестите на Тоскана — и навсякъде професор фон Игелфелд ще бъде принуден да се съобразява с някои особености на саламовидните кучета.
