	Жо смята да прекара щастливо годините след пенсионирането си на красивия френски остров Гроа. Само че животът никога не е такъв, какъвто си представяме. Когато любимата му съпруга Лу заболява тежко и го напуска, той е покрусен от скръб. Тя обаче му оставя едно последно предизвикателство: да направи децата им щастливи. Няма да му е лесно да изпълни предсмъртното й желание, защото, отдаден на работата си, Жо доста се е отдалечил от тях.
	Преди всичко му се налага да разбере в какво се състои щастието за всеки един от тях. Какво може да направи сина му Сириан по-жизнерадостен човек, по-отдаден съпруг и по-сърдечен баща? Какво може да накара да заблестят от радост очите на дъщеря му Сара, която е загубила вяра в мъжете и в любовта? Какво ще направи щастлива вечно недоволната му снаха Албан? Как да помогне на внучките си Шарлот и Пом да намерят път към сърцето на баща си?
	Постепенно обаче Жо разбира за редица травмиращи събития в живота на най-близките му, които обясняват много от техните постъпки. Споделянето на премълчаното им помага да открият път един към друг, да станат по-любящи и сплотени, а на него самия да превъзмогне скръбта и отчаянието от загубата на съпругата си и да си върне вкуса към живота.
	„Между небето и Лу“ е роман за любовта и скръбта, за отношенията в семейството и за прошката.
