	Преди много векове мрачният владетел Танар опитал да завладее целия свят, а за да бъде победен, всички свободни народи трябвало да се обединят срещу него. Сломен и приспан за векове, той чака пробуждането си, за да постигне отколешната си мечта и да накара всички да преклонят глава пред волята му.
	Но когато излиза от сън, Танар вижда, че всичко се е объркало. Неговите братя и сестри, боговете на светлината, са изчезнали. Магьосницата Шалиен, най-старият му и досаден враг, моли за помощ. От бездънните космически пространства изплува нова заплаха, нашественици от жив метал, чиято поява е ознаменувана от изгрева на Звездата на гибелта, която засиява заплашително в небесата.
	Сега Танар ще трябва да преглътне собствената си гордост и да открие истинските си божествени сили — ако не иска да стане плячка на краля тиран от Звездата на гибелта, същество, което поглъща боговете живи… От Александър Драганов, автора на „Сказания за Ледената планина“ и преводач на „Героите на Олимп“, пристига нов фентъзи епос, който ще допадне както на почитателите на меча и магията, така и на любителите на фантастични битки с гигантски роботи. Последвайте падналия бог Танар по пътя към изкуплението и се изправете с него срещу мрачното сияние на ЗВЕЗДАТА НА ГИБЕЛТА…
