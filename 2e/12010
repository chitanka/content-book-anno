	„Странноприемница Ямайка“ е сред най-четените и любими романи на английската писателка Дафни дю Морие (1907 — 1989), първият й бестселър и първата от книгите й, претворена на големия екран. Днес романът се смята за класика на готическата традиция в литературата на XX век, а главната героиня Мери Йелан е сравнявана с Джейн Еър.
	Описаните в творбата събития ни връщат към началото на XIX век, когато един кораб е застигнат край опасни рифове от буря и единствената му надежда за спасение е слабата светлинка на фара в мъглата. Както го изискват законите на жанра, точно по това време осиротялата Мери напуска родния си край и отива при леля си и мъжа й Джос Мерлин, саможив грубиян, който държи „Ямайка“, странноприемница с лоша слава, заобикаляна отдалеч от всички почтени хора. Странноприемницата живее свой странен и страшен живот. Лека-полека Мери започва да се досеща за някои неща, в нея се зараждат ужасни подозрения, но на кого да разкаже тя за тях, на кого да се довери?
	И най-малката грешка може да й струва живота.
