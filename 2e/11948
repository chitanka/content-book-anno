	Авторът, по чиито дири върви Дан Браун
	Първожреците на Древен Вавилон са притежавали дванайсет магически маски, с помощта на които са се свързвали с отвъдния свят. Само две от тях са достигнали до наши дни. Едната се намира в Британския музей, другата е открадната от Археологическия музей в Багдад през април 2003 г. и е унищожена от ислямисти. Но се оказва, че съществува и трета.
	Професорът по археология Бьорн Белтьо е исторически консултант в разследването на три идентични престъпления, извършени в период от три века.
	1708 г.: Немският проповедник Конрад Кремер е открит мъртъв под църковната камбанария в Ювдал. Около тялото му има следи от копитата на дявола и пет свещи, разположени така, че да се образува пентаграм. Понася се мълвата, че е убит от самия дявол.
	1963 г.: Капелан Понтиус Фелберг е изхвърлен от неизвестна сила или човек от същата тази камбанария и умира пред очите на паството си след литургия.
	2015 г.: Младият журналист Даниел Люке е намерен убит на същото това място, с дяволска маска на лицето.
	Дали някой е готов да извърши убийство, само и само да се добере до магичната вавилонска маска на смъртта, струваща днес цяло състояние? Как тези три убийства са свързани, въпреки всичките години, които ги разделят?


	Том Егеланд днес е сред най-популярните автори в света. Преведен е на 23 езика, а книгите му оглавяват топлистите за бестселъри. Първият му голям хит е романът „Краят на кръга“ (2001). В публикувания две години по-късно бестселър на Дан Браун „Шифърът на Леонардо“ (2003) читателите откриват смайващи прилики както в сюжета, така и в главните персонажи.
	Бьорн Белтьо е централен герой в романите „Краят на кръга“, „Пазителите на завета“, „Евангелието на Луцифер“, „Заветът на Нострадамус“, „13. апостол“ и „Маската на дявола“.


	This translation has been published with the financial support of NORLA (Norwegian Literature Abroad).*
	[* Преводът на тази книга е осъществен с финансовата подкрепа на НУРЛА (Норвежка литература зад граница).]
