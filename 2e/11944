	Антъни Хоровиц е един от най-популярните съвременни британски автори, радващ се на огромен успех и като сценарист, драматург и журналист той получава правото да заговори с гласа на Артър Конан Дойл, пишейки нови приключения на Шерлок Холмс. Хоровиц е сценарист на един от най-обичаните криминални сериали, „Убийства в Мидсъмър“, „Войната на Фойл“ и много други. През 2014 година Антъни Хоровиц получава Ордена на Британската империя за заслуги към литературата.


	Какво се случва, когато един писател на криминални романи напуска своята „зона на комфорта“ и влиза в собствения си роман, за да разследва истинско убийство?
	Съдбата среща Антъни Хоровиц, преуспяващ сценарист и писател, с ексцентричния, озлобен и самотен бивш служител на полицията Даниъл Хоторн. Макар и уволнен от криминалната полиция, Хоторн често работи като консултант на бившите си колеги при особено сложни случаи.
	А случаят, в чието разследване е въвлечен и самият Хоровиц въпреки волята си, не е какъв да е.
	Една пролетна сутрин Даяна Купър — заможна жена и майка на прочут актьор — посещава погребално бюро, за да поръча собственото си погребение.
	Шест часа по-късно тя е удушена с шнур за завеса в дома си. Необичайните обстоятелства налагат призоваването на Хоторн, а Хоторн търси писател, един нов доктор Уотсън, който да документира неговите случаи. Странностите около убийството на Даяна Купър съблазняват Антъни Хоровиц, но много скоро той се озовава в една история, която не е в състояние да контролира. Самият детектив има своите тайни, а разследването на истинско престъпление крие и истинска заплаха…
