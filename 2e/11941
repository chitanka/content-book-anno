	Ангел Балашев е роден в град Свищов, където учи до 9-ти клас. След това продължава образованието си в Кадетската гимназия към Военното училище в София. Завършва машинно инженерство в Държавната политехника. Работи като конструктор и главен конструктор на машиностроителния завод „Струг“ в София и като инструктор в Главно управление „Машиностроене“. От 1959 г.‍ е последователно научен сътрудник, старши научен сътрудник II степен и старши научен сътрудник I степен в Централния научноизследователски машиностроителен институт в София, където заема длъжностите: ръководител на секция, ръководител на направление и заместник-директор по научните въпроси. Бил е член на Висшата атестационна комисия към Министерския съвет и заместник-председател на Научно-техническия съюз по машиностроене. Почетен член е на Федерацията на научно-техническите съюзи.
