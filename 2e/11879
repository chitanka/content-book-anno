	Тъмна магия, скрита съдба.
	Пророчество и династията на кралици воини защитават Скала вече три века. Ала узурпаторът Ериус се възползва от обстоятелствата и отнема трона от младата си полусестра.
	Сега болести и суша тормозят земята, война с древния скалански враг Пленимар нанася невъзвратими рани на кралството, а смърт сполита всички жени от кралския род — владетелят е решен да остави единствения си наследник без конкуренция за престола. За крал Ериус най-голямата заплаха идва от собствения му род — и от онези, останали верни на Оракула, разнасящи думите на старото пророчество сред започващия да се съмнява народ.
	Докато млади и стари благороднички погиват мистериозно, племенникът на краля — единственото дете на сестра му — бавно възмъжава. Ала без знанието на владетеля или на момчето, чудатият, мълчалив Тобин всъщност е дъщерята на принцесата, получила мъжка форма от тъмна магия. Така тя ще остане защитена до времето, когато ще може да встъпи в борба за трона.
	Само бащата на Тобин, двама магьосници и една вещица знаят истината. Само те могат да спасят младия Тобин от кралския гняв, майчината лудост и ужасяващия бяс на превърналия се в демон брат, решен да отмъсти убийството си…

	Дебютната творба на Лин Флюълинг, „Късмет в сенките“, е избрана от Locus за „Препоръчван първи роман“ и сред финалистите за наградата Compton Crook. „Луната на предателя“, третата книга от поредицата й „Нощният бегач“, е финалист за наградата Spectrum през 2000 г. Книгите от въпросната поредица са публикувани в осем държави, сред които Русия и Чехия.
	Понастоящем Флюълинг живее със семейството си в Ийст Аурора, щата Ню Йорк. Повече за нея можете да научите на адрес www.sff.net/people/Lynn.Flewelling
