	__Гравитацията е котва, която ни дърпа към гроба.__
	__Да се отърсиш от нея означава да си свободен.__

	Днес повече от всякога светът е разделен и преградата между „ние“ и „те“ е все по-трудно преодолима. „Извисяване“ Е роман на ужаса — ужаса на всички, попаднали в капана на предразсъдъците и заслепени от тях, неспособни да виждат по-далеч от носа си. „Извисяване“ НЕ е роман на ужаса: вместо да ни стресне чрез някакво зловещо същество, за да ни накара да се осъзнаем, Кралят на хоръра, господарят на думите, разказва как можем да сме добри хора, когато не сме разединени.
	Разбира се, не липсва и свръхестествен елемент — как иначе, нали авторът е Стивън Кинг? Случващото се със Скот Кери — уебдизайнер от Касъл Рок — е дори зловещо. Скот започва да слабее необяснимо, а още по-необяснимо е, че макар кантарчето му да отчита по-малко килограми, той продължава да носи същия размер дрехи… и теглото му все така намалява дори когато си напълни джобовете с тежки предмети. Като капак Скот има и друга неприятност — наглед маловажна, но все пак неприятност: кучетата на двете му съседки непрекъснато правят бели на моравата му. Опитите му да се разбере с тях „по човешки“ удрят на камък. А и всички в Касъл Рок са настроени срещу Миси и Дирдри заради особената им сексуална ориентация и отказват да посещават техния вегетариански ресторант. Скот им съчувства, но как да им помогне, след като го отблъскват?
	__Най-страшното е, че денят, който е отбелязал като нулев на календара, денят, в който той ще тежи нула килограма, наближава…__
