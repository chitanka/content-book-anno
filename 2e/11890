C>
	Един мъдрец имал дванайсет ученици и дъщеря, която всички те харесвали. Един ден обявил, че има два проблема: да реши кой от тях ще бъде най-добър съпруг и как да плати за пищна сватба. Ето защо обявил състезание. Учениците трябвало да се промъкнат в селото през нощта и да откраднат каквото могат, без никой да ги види. Който откраднел най-много, щял да спечели дъщеря му.
	През следващите дни учениците се промъквали в селото и открадвали каквото могли. В края на седмицата той ги събрал, за да обяви резултата.
	— Всички откраднахте много, с изключение на едного, който не е донесъл нищо. Защо?
	— Трябваше да следвам указанията ви, учителю — отговорил младежът. — Казахте ни да крадем, _стига никой да не ни види_. Аз влязох в много къщи, докато всички спяха. Но всеки път, щом се наканех да взема нещо, усещах, че някой ме гледа. Затова си тръгвах с празни ръце.
	— Щом всички са спели, кой тогава те е наблюдавал? — попитал учителят.
	— Аз се наблюдавах. Виждах как се каня да открадна. Ето защо не взех нищо.
	— Много добре! — възкликнал учителят. — Имам поне един мъдър ученик, който ме е слушал през годините. Всички останали, глупаци такива, вземете откраднатите вещи и ги върнете обратно. И помнете, каквото и неморално деяние да извършите, някой винаги ще ви види. Този някой сте самите вие. Понеже го виждате, ще се чувствате зле и ще страдате.
C$
	Книгата представлява сборник от будистки притчи, истории, приказки, анекдоти, които разведряват духа и провокират към размисъл. Написани с присъщото за автора чувство за хумор, тези вдъхновяващи истории не само разсмиват читателя, но и го карат да погледне на себе си и на света по нов начин: с повече любов, осъзнатост и състрадание.
	Книгата засяга различни теми: любовта и самоуважението, щастието и страха, страданието и смъртта, прошката и надеждата, смисъла на човешкия живот и безсмъртието… Аджан Брам не дава рецепти за щастие, а нова перспектива, защото само чрез осъзнатост промяната става възможна.

	Аджан Брам е англичанин, завършил теоретична физика в Кеймбридж. На 23 г. става будистки монах в Тайланд. Прекарва девет години в обучение и медитация под вещото ръководство на известния будистки учител Аджан Ча, смятан за мъдрец. В момента Аджан Брам е настоятел на будисткия манастир „Бодхиняна“ и духовен глава на Будисткото общество на Западна Австралия.
