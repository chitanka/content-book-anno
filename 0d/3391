	_Около нея витаеше някаква загадка, имаше невидима стена, която никой не можеше да прескочи_

	__С всяка стъпка тя навлиза в опасна територия, където е невъзможно да се различат приятелите от враговете… а истината се превръща в най-опасното оръжие…__

	Лий Кендал е звезда на Бродуей. Съдбата й е дала всичко, за което може да мечтае една жена — красота, успешна кариера, съпруг от стара аристократична фамилия. Нелепа злополука преобръща живота й. В нощта след поредното представление Лий потегля с колата си на среща със съпруга си, но попада в снежна буря и катастрофира.
	Когато идва в съзнание, разбира, че е тежко ранена и се намира в болница. Първият й въпрос е къде е мъжът й. Успокояват я, че скоро ще дойде, но вместо него се появяват двама детективи и започват да я разпитват. Скоро ужасната истина излиза наяве -той е бил убит в планинската хижа, а тя е главната заподозряна.
	Самотна и безпомощна, Лий усеща, че се движи по тънък лед. Постепенно разбира, че човекът, за когото е била омъжена, е обгърнат с мрачни тайни.
