	Главен инспектор Карол Джордан и топ профайлърът Тони Хил се впускат в преследване на интернет тролове в новия роман на Вал Макдърмид „Да разбиеш мълчанието“.
	В съвременния свят виртуалния образ на всеки един от нас е не по-малко важен от реалния. А в някои случаи дори случващото се в мрежата може да има пагубни последици… Какво бихте направили, ако някой постоянно ви преследва онлайн и ви критикува до смърт? Докъде се простира психологическата граница на издръжливостта пред неуморните атаки на интернет троловете, които, скрити зад своята анонимност, действат безмилостно, прецизно фокусирани върху набелязаните жертви? След мъчителна раздяла и душевни травми Карол Джордан и Тони Хил отново са заедно по следите на безмилостен убиец, който няма какво да губи и няма от какво да се бои…
	Профайлърът доктор Тони Хил открай време забелязва скрити модели в човешкото поведение, и когато случайно пред очите му попадат данни за поредица самоубийства на жени, тормозени от тролове в интернет, той започва да се пита дали в тези трагедии няма нещо повече от очевидното. Доведени до смъртта от подобни обстоятелства, жените са отнемали живота си по съвсем различни начини. Възможно ли е да не става дума за самоубийства? Но какво би тласнало някого да посегне тъкмо на тези жени? И защо, за разлика от повечето серийни убийци, този не иска престъпленията му да бъдат огласени?
	Карол Джордан трябва да води тежка битка и със самата себе си, но когато трябва да се спасява човешки живот, тя, Тони и приятелите им от някогашния отдел за борба с тежки престъпления, всички белязани от своите мъки и загуби, тръгват отново на лов…
