#	Над 4 милиона продадени екземпляра само в Швеция
#	№1 в листата на бестселърите на в. „Ню Йорк Таймс“

	Шведската писателка Камила Лекберг (р. 1974), наложила се в скандинавския криминален жанр — редом с Хенинг Манкел и Стиг Ларшон — с модерното си писане и майсторски изградената интрига, е автор на 8 романа с главни герои полицай Патрик Хедстрьом и писателката Ерика Фалк, „преквалифицирала се“ в следовател. През 2008 г. Лекберг получава Голямата национална награда за криминална литература, а през 2010 г. заема в класацията на френското списание „Ливр Ебдо“ и британското „Букселър“ шесто място в Европа сред най-продаваните автори на художествена литература. Книгите й са преведени на всички европейски езици и достигат милионни тиражи.

	В третия роман от поредицата, „Каменоделецът“ (след „Ледената принцеса“, ИК „Колибри“, 2011, и „Проповедникът“, ИК „Колибри“, 2012), действието все така се развива в крайбрежното градче Фелбака, където един рибар намира удавено в морето момиченце. Предположението за нещастен случай бързо е отхвърлено — в дробовете на седемгодишната Сара откриват сладка сапунена вода. Детето явно е било убито, преди да бъде хвърлено в морето. Разследването е поверено на Патрик Хедстрьом, който току-що е станал баща и който разпознава в момиченцето дъщерята на приятелка на спътницата си Ерика. Кой е убил момиченцето и защо? Патрик търси отговора в настоящето и миналото, множество истории се преплитат, идиличната фасада на туристическото градче се пропуква, преди истината да излезе на повърхността на водовъртеж от мрачни тайни и убийства.
