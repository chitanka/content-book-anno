	В края на 2014 г. Издателска къща „Хермес“ преиздаде романа на Георги Божинов „Калуня-каля“. Само за няколко месеца забравеният шедьовър се превърна в любима книга на хиляди български читатели. И до днес романът е сред най-търсените продавани български книги.

	„Караджата“ на Георги Божинов е завладяваща историческа повест, проследяваща съдбата на четата на Хаджи Димитър. Но за основен свой персонаж авторът не избира първия войвода. В центъра на книгата стои образът на Стефан Караджа, на героя, търсещ проста смърт, а намерил безсмъртие.
	Книгата на Божинов трябва да бъде четена като биографичен епос за смелостта на Караджата и на четниците, отдали себе си на свята битка в името на свободата. А борбата за родината иска пълно посвещаване, иска скъпи жертви. И смелите българи не могат да оставят друго, освен живота си: „Блъска и напира кръвта, червена, нетърпимо гореща, напира да плисне по цялата България… да плисне и да се постеле като ален байрак по земята България, да задави с влагата, да ослепи с цвета… Да възпламени цялата земя българска… и цялата войска орачи, и копачи, и овчари. Кръв. Друго си нямаме“.

#	За автора

	Георги Петров Божинов е роден на 27 януари 1924 г. в с. Крива бара, Ломско. Завършва философия в СУ „Св. Климент Охридски“ с втора специалност „Руска филология“. След дипломирането си работи като кореспондент на БТА, във вестниците „Литературен фронт“, „Отечествен фронт“ и „Труд“. След публикацията на пътеписа му „Гора зелена, вода студена“ в сп. „Септември“ през 1975 г., където документира свидетелствата на петима българи, лежали в сталинските лагери, той е уволнен от работа. Умира на 25 май 2004 г.
	В края на 2014 г. Издателска къща „Хермес“ преиздаде романа на Георги Божинов „Калуня-каля“. Само за няколко месеца забравеният шедьовър се превърна в любима книга на хиляди български читатели. И до днес романът е сред най-търсените и продавани български книги.

	Георги Божинов е автор и на пътеписите „Кукувица кука“. „Черешови води“, „Вдън гората Дикчам“, „Юлень“, на сборника с разкази „Сивият скиталец“, на приказката „Босул“ и на една документална повест.
