	Докато Патрик Хедстрьом е в отпуск по бащинство, за да гледа малката Мая, Ерика се залавя да пише поредната си книга и случайно намира сред вещите на покойната си майка нацистки медал. Силно заинтригувана, Ерика тръгва по следите на медала, които я отвеждат при местния историк, специалист по Втората световна война, малко след посещението й брутално убит. Колегите на Патрик — и самият Патрик, зажаднял за истинска работа, започват разследване, в което се преплитат миналото и съвремието, расизмът и стремежът към справедливост. Следва още едно убийство, полицаите се натъкват на загадъчен норвежец, участвал в Съпротивата и впоследствие изчезнал, началникът Мелберг осиновява куче и тръгва на уроци по салса, партньорките Паула и Джоана си раждат дете, сестрата на Ерика Ана най-после намира щастието и също чака дете, самата Ерика започва да изпитва подозрителна слабост към сладките неща. А кое е немското дете?

	Шведската писателка Камила Лекберг (родена 1974 г., завършила икономика, дори работила като икономист няколко години, преди да се отдаде на писането) е едно от трите големи имена на скандинавската криминална литература, установила се, редом с Хенинг Манкел и Стиг Ларшон, на самия връх на жанра. Осемте й романа за инспектор Патрик Хедстрьом и съпругата му, писателката Ерика Фалк (четири от тях вече издадени от „Колибри“), й носят феноменален успех в родината, където редовно оглавяват листите на най-продаваните книги. Преведена на 33 езика, Лекберг винаги майсторски изпипва криминалния си сюжет, като заедно с това рисува по един лек и ненатрапчив начин картината на днешното шведско общество.
