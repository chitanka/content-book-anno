	Виктор Пелевин е един от най-популярните и обсъждани съвременни руски автори. Неговите книги се очакват с нетърпение, но в същото време те са и много критикувани. Мнозина смятат, че авторът вече не е същият, че се е изчерпал. Новата му творба „Пазителят“ опровергава това.

	В книгата „Пазителят“ са събрани разнообразни теми и направления. В нея може да откриете и история, и езотерика, и философия. И всичко това — в такава хармония, че просто се потапяте в произведението, забравяйки за реалния свят. Създаден е успореден свят, в който има всичко: и любов, и магически същества, и зло, и добро. Характерното за Виктор Пелевин е, че сътворява нещо необичайно, което моментално ви увлича и дълго не ви пуска.
	Историческата сюжетна линия описва история с двестагодишна давност. Тук са и император Павел I, и Бенджамин Франклин, и Франц-Антон Месмер, и Алекс де Киже — малко ленив и безразсъден младеж, на когото поръчват да изпълни важна мисия в бъдещето, в света Идилиум.
	Виктор Пелевин много умело, изискано и изящно описва чувствата, любовта. В романа има и тънък хумор. Още един характерен похват на автора, който е използван, е играта с думите. Той измисля неологизми — например за титлите, но и придава нови значения на словата. Творбата е уникална и със светогледа на Пелевин. Той поставя под съмнение всичко съществуващо, по-точно това, което ние смятаме, че съществува. Това е сложно за разбиране, необходимо е да прочетете книгата, която не само доставя удоволствие, но и променя възгледите ни за много неща.
	Приятен за четене поради своята пъстрота и многостранност, романът не трябва просто да се чете, а да се вниква в дълбокия му смисъл, да се превключва от една сюжетна линия към друга, да се възприема огромно количество информация от различни области.
