	В месеците преди идването на Хитлер на власт млада жена е открита гола и на ръба на смъртта в гора близо до Берлин. Когато се събужда от кома, тя не помни нищо, дори името си. Единствената улика за самоличността й е листовка, която рекламира публична лекция на най-популярния учен по това време — Алберт Айнщайн.
	Психиатърът Мартин Кирш поема случая с „Момичето Айнщайн“, а професионалното предизвикателство малко по малко се превръща в страстна любов, която преобръща целия му живот. Докато търси истината за миналото на своята пациентка, той се натъква на грижливо крита тайна, която Айнщайн и семейството му искат да опазят на всяка цена от общественото внимание.
	Времето му обаче изтича бързо. Нацистката власт подготвя „прочистване“ на германската раса от душевноболните — Кирш е изправен пред решение, което може да му осигури охолен живот и бляскава кариера, но ще го превърне в палач.
