	Епична семейна сага, сътворена от авторката на повече от 30 романа Барбара Тейлър Брадфорд. Вълнуваща история за тайни, любов, чест и предателства — незабравими герои, аристократизъм, разкош… увлекателен роман, който се чете на един дъх.
	Векове наред разкошната къща в имението Кавендън е дом на аристократите Ингам и на хората от фамилията Суон, които са им предани до гроб. Годината е 1913. Двете семейства не подозират, че скоро светът им ще е разтърсен от събития, които ще го променят завинаги. Занимават ги ежедневни проблеми — някои наглед банални, други — съдбовни (как да помогнат на ангелски красива млада жена да запази разума си, след като е загубила честта си).
	Един ден граф Чарлс Мобри получава писмо, което го смайва и озадачава. Писмото е от първия му братовчед Хюго Ингам Стентън, напуснал Кавендън едва шестнайсетгодишен. Досега Хюго не е търсил връзка със семейството, за него се знае само, че е успял в живота и че е много богат. А сега пише, че иска да се върне у дома. Какво вещае неочакваното му завръщане? Дали появата му няма да разруши уредения им свят? Какво да очакват? Радост или душевна болка?
	Колебания, съмнения, притеснения… и сякаш това не е достатъчно, някой жадува да съсипе всички Ингам. Ще го разобличат ли, преди да е станало твърде късно?
