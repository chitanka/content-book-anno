	Един по един, те всички ще платят за миналото си.

	Един мъж тайнствено изчезва във Фелбака. Инспектор Патрик Хедстрьом и колегите му напразно се опитват да го открият. Три месеца по-късно тялото му е намерено замръзнало под леда. В същото време писателят Кристиан Тюдел издава своята първа книга, „Русалката“, но сякаш не се радва на огромния й успех. От известно време той и приятелите му получават загадъчни заплашителни писма. Ерика Фалк, която му помага в първите крачки на писателското поприще, приема писмата на сериозно и без знанието на Патрик започва собствено разследване. Постепенно става ясно, че всички нишки водят към миналото и че Русалката от живота, прототип на Русалката от романа, е в основата на отвратително престъпление. Иначе Патрик и Ерика очакват близнаци, сестрата на Ерика, Ана, е все така щастлива, а началникът Мелберг, при всичките си недостатъци, става все по-симпатичен.
	Роман в романа, „Русалката“ е един от най-завършените психологически трилъри на Камила Лекберг с една от най-изненадващите развръзки.

	Шведската писателка Камила Лекберг (родена 1974 г., завършила икономика, дори работила като икономист няколко години, преди да се отдаде на писането) е едно от трите големи имена на скандинавската криминална литература, редом с Хенинг Манкел и Стиг Ларшон. Осемте й романа за инспектор Патрик Хедстрьом и съпругата му, писателката Ерика Фалк, (пет от тях вече издадени от „Колибри“), й носят феноменален успех в родината, където редовно оглавяват листите на най-продаваните книги. Преведена на 33 езика, Лекберг винаги майсторски изпипва криминалния си сюжет, като заедно с това рисува по един лек и ненатрапчив начин картините на днешното шведско общество.
