	Кирил Бонфилиоли е роден в Истбърн през 1928 година и по майчина линия е англичанин, а по бащина — италиано-словенец. След като завършва Оксфорд и служи в армията в продължение на пет години, той прави кариера като търговец на изкуство — същата като на своя ексцентричен герой, Чарли Мордекай. Живее в Ирландия, а след това в Джърси, където умира през 1985 година. Автор е на трите романа за Мордекай („Мордекай“, „Мордекай: проблем с пистолета“ и „Мордекай: невероятни неприятности“), както и на историческия роман „Всичкият чай в Китай“, който разказва за Каролус Мордекай ван Клиф, непочтения прадядо на Чарли Мордекай, и на „Мордекай: мистерия с мустаци“, завършена след смъртта му от хумориста Крейг Браун.
	Шампион по фехтовка, приличен стрелец с повечето огнестрелни оръжия и сериен съпруг на красиви жени, Бонфилиоли е описвал себе си като „умерен във всичко, освен в алкохола, храната, тютюна и разговорите“ и „обичан и уважаван от всички, които го познават бегло“.
	Всички епиграфи в книгата са от Робърт Браунинг, с изключение на един, който е очевиден фалшификат.
	Това не е автобиографичен роман: в него се разказва за някакъв друг представителен, разпуснат, безнравствен търговец на изкуство на средна възраст. Останалите герои също са измислени, особено госпожа Спон, но повечето места са истински.
