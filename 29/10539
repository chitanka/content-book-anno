	Камбанарията на „Сейнт Мери ле Боу“ се очертаваше на фона на бледия изгрев, а из цялата цитадела огньовете на бездомниците догаряха. Нощните Жандарми се прибираха морни в участъците след дванайсетчасовата смяна на гонения и тормоз. Онези, които не бяха изпълнили нормата си за арести, щяха да понесат гнева на своите началници, но все пак никой от тях не се бе доближил и на сантиметър до залавянето на Пейдж Махони.
	Край Личгейт три трупа се полюшваха на бесилките. Един клошар крадеше връзките на обувките им, наблюдаван от гарвани с окървавени клюнове.
	Бродягите, спящи край бреговете на Темза, изпълзяваха от отворите на каналите и заравяха пръсти в тинята, молейки се да открият нещо ценно, останало след отлива.
	Крънкачите поглеждаха часовниците си и се отправяха към метрото с надеждата да изкарат някоя монета от още сънените пътници. Последните пък си купуваха кафе, грабваха сутрешния вестник от будките и гледаха лицата на първата страница, без да ги виждат. Дълбоко във финансовото сърце на града, с копринени вратовръзки, нахлузени като примки на шиите им, те щяха да изкарват нови монети, които да продължат цикъла.
	И бездомните пак си бяха бездомни, а труповете продължаваха да танцуват. Марионетки в ръцете на палача.


	Саманта Шанън е родена в западен Лондон през 1991 г. Започва да пише на петнайсетгодишна възраст. Между 2010 и 2013 следва английски език и литература в колежа „Сейнт Ан“ в Оксфорд. През 2013 публикува „Сезонът на костите“, първата от серия от общо седем книги.
	„Сезонът на костите“ става бестселър на New York Times, Sunday Times и Asian Age, избран е за книга на годината от Daily Mail, Stylist и Huffmgton Post и е сред най-добрите книги на Amazon за 2013 г. Преведена е на двайсет и осем езика, а филмовите права са закупени от lmaginarium Studios и 20th Century Fox. „Орденът на ясновидците“ е вторият роман на авторката.
