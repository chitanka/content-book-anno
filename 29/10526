	_Един издател в Ню Йорк ме помоли да напиша каквото знам за гръцките богове. В отговор попитах_:
	— _Става ли да е анонимно? Не искам олимпийците да ме намразят отново_.
	_После обаче прецених, че ако напиша това, ще извърша задължителното за седмицата добро дело. Познаваш ли гръцките богове, може и да оцелееш, ако някой от тях цъфне пред теб_.
	Така започва книгата „Гръцките богове на Пърси Джаксън“, в която синът на Посейдон добавя от своята магия — нищо няма да кажем за сарказма — към класическите истории за владетелите на Олимп. Той обяснява как светът е бил създаден, след което представя собствената си гледна точка за това кой кой е в Античната митология. От Аполон до Зевс, Пърси нищо не премълчава.
	„Ако харесвате филмите на ужасите, кървавите бани, лъжите, кражбите, убийствата и канибализма, продължете да четете, защото за тях наистина е настъпил Златен век.“
