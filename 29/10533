#	От автора на „Момчешки живот“ и „Мое“


	Преди Земята беше наш дом, сега тя е само… Границата.
	На трети април в десет часа сутринта адът се отваря в небето над Земята. Бледата ни синя точица се превръща в бойно поле за живите кораби на чудовищните горгони и призрачните пехотинци на зловещите мъгляви, вкопчени от хилядолетия в битка за Границата. За дни обединената военна мощ на държавите по света е съкрушена, а най-големите градове — разрушени. Последният час на човечеството е настъпил.
	Комплексът „Пантър Ридж“ е един от последните бастиони, обитаван от шепа оцелели от апокалипсиса. Те знаят, че времето им изтича, но са безсилни пред абсурдната, приличаща на магия мощ на извънземните. Ала има надежда. Итън Гейнс — момче, страдащо от амнезия, което по неведоми причини е надарено с непонятни, но изключително могъщи сили, е способно да се превърне в заплаха за воюващите нашественици, свикнали да се боят единствено едни от други…


	__Границата__ е триумфалното завръщане на легендарния Робърт МакКамън към това, което умее най-добре — да комбинира богатото си въображение с дързък и безкомпромисен стил, изграждайки не само внушителни картини с фантастични контури, но и запознавайки ни с герои, към които не можем да останем безразлични до самия бездиханен финал… а и дълго след това.


	Робърт Рик МакКамън е роден на 17 юли 1952 г. в град Бирмингам, щата Алабама.
	Тихо и затворено дете на разведени родители, той е отгледан от баба си и дядо си, като отрано превръща литературата в ескапизъм — бягството от реалността чрез книгите не само го калява срещу самотата, но и го подготвя за писателското му бъдеще. През 1974 г. става бакалавър по журналистика в Алабамския университет и скоро след това започва работа като копирайтър. След няколко неуспешни опита да продаде свои разкази на различни печатни издания в крайна сметка написва дебютния си роман _Baal_ и той е приет за публикация — излиза през 1978 г. и макар мащабният библейски конфликт в сюжета му да е голям залък за още младия МакКамън, книгата се оказва приличен дебют.
	{img:granicata_robyrt_makkamyn.jpg}
	През следващото десетилетие излизат няколко негови творби, повечето от които попадат в бестселъровите класации, носят му признание и призове, а му спечелват и името на един от водещите американски автори на жанрова проза. Ключов се оказва шедьовърът _Момчешки живот_ (1991), който единодушно е признат за връх в кариерата му и го утвърждава не просто като отличник в трилъра, научната фантастика и хоръра, но и като майстор на магическия реализъм. След редица разочарования обаче, причинени от сблъсъка му със суровите правила на издателския бранш и по-конкретно — след острите му разногласия с тогавашния му издател, МакКамън решава да се оттегли от писането. Това прераства в творческа пауза, продължила цели 10 години, която приключва през 2002 г. с появата на _Speaks The Nightbird_ — първи том от историко-приключенската поредица за Матю Корбет.
	_Границата_, издаден през пролетта на 2015 г., е проект, чрез който МакКамън се завръща към своите корени, предлагайки ни епична история, която комбинира брилянтно въображение, шеметно действие и пълнокръвни герои, които завинаги се запечатват в съзнанието на читателя.
	_www.robertmccammon.com_
