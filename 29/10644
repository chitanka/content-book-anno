#	1964 г.
#	Хитлер е жив ● Третият райх се простира от Атлантика до Урал ● Историята е поела в друга посока…

	Берлин се готви за седемдесет и петия рожден ден на своя Фюрер. Предстоящото посещение на американския президент Кенеди може би ще сложи край на враждата между Германия и САЩ.
	Дни преди грандиозните тържества Ксавиер Марч от Криминалната полиция тръгва по дирите на едно привидно самоубийство. Но скоро той и американската журналистка Шарлът се оказват въвлечени в най-страшната афера на века.

	__Един роман, който потресе Англия през 1992 г. и месеци наред не слиза от литературните ранглисти на „New York Times“. Книга, която развълнува целия свят, защото кой не си задава въпроса: „Какво би станало, ако?…“.__

#	За автора и книгата

	Робърт Харис е на 35 години и е сред най-изявените журналисти от лондонския „Сънди Таймс“. Завършил е университет в Кеймбридж и е работил като репортер в Би Би Си и политически коментатор в „Обзървър“. Автор е на пет документални книги, сред които е и бестселърът на 1986 г. „Да продадеш Хитлер: историята на Хитлеровите дневници“; по него през 1992 г. бе заснет петсериен телевизионен филм.
	„Фатерланд“ е първият роман на Робърт Харис, издаден едновременно в Англия и в САЩ през май 1992 г. През следващите няколко месеца бе преведен на повече от 20 езика. Историята на американската книжна индустрия не познава по-трескаво наддаване за правата на дебютен английски роман. Харис пренаписва миналото, като съчетава напрежението на трилъра със силата на смразяващи автентични документи. „Фатерланд“ е и вълнуващ разказ за една безнадеждна любов, за житейската драма на обречените от историята. Вече цяла година този английски роман не слиза от първите места в американските класации за най-продавани книги, което рядко се случва с творба на чужденец. По своя триумфален успех в САЩ и Европа това знаменито произведение на модерната литература съперничи само на „Името на Розата“.
