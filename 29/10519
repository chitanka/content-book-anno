	Зое Бек (р. 1975) е журналист, писател и преводач. Завършва английска и немска литература. От малка се влюбва в музиката — свири на пиано, печели конкурси и изнася много концерти. Първото й пиано и досега е неин спътник във всеки нов дом. Лауреат на редица литературни награди, сред които наградата „Фридрих Глазер“, награда от франкфуртския панаир на книгата; наградата на Радио Берлин за най-добър криминален роман. Живее в Берлин.
	Животът на Карла — богата, самоуверена и преуспяла, се преобръща изцяло, когато в болницата подменят здравото й момиченце с неизлечимо болно дете. Не помагат молби и настоявания, не помага и отчаяното търсене. Карла е уверена, че са дали дъщеря й на друга жена.
	Но никой не й вярва…
	Фиона идва на себе си във ваната. По ръба на ваната горят свещи, листенца от рози плават по водата, която постепенно почервенява от собствената й кръв. С последни сили тя се замъква до телефона. В болницата Фиона настоява, че някой се е опитал да я убие.
	Но никой не й вярва…
	Загадка, останала неразрешена в Берлин през 70–те години на XX век, хвърля дългата си сянка чак до Единбург, трийсет години по-късно. Две жени се лутат в лабиринта на коварна интрига — и всичко е срещу тях. Обект на съжаление и присмех, те водят отчаяната си борба, за да се доберат до истината и да разобличат хората, които посягат не само към живота, но и към душите им…