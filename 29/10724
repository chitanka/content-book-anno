	Родена в Кения през 1954 г., Филипа Грегъри завършва история, защитава докторат по литература на XVIII век в Единбургския университет, работи като журналист и продуцент за Би Би Си. Първият й роман незабавно става световен бестселър и тя се посвещава изцяло на писателската си дейност. След успеха на поредицата бестселъри от епохата на Тюдорите и екранизацията на „Другата Болейн“ е наречена „кралица на историческия роман“.


	Катрин Пар, овдовявала два пъти след два брака без любов, най-сетне обича. Но мечтите й за живот редом с любим човек са попарени, когато крал Хенри VIII, достатъчно възрастен да й бъде баща, й заповядва да се омъжи за него.
	Катрин е напълно наясно с опасността, пред която се изправя: предишната кралица оцелява само шестнайсет месеца, а тази преди нея — едва половин година. Но Хенри обожава новата си жена и вярата на Катрин в него се задълбочава, докато тя обединява кралската фамилия, създава си обкръжение от духовници и учени, посветили се на радикалните църковни реформи, и управлява кралството като регент.
	Но дали това ще се окаже достатъчно, за да я предпази от ужасната съдба на нейните предшественички? Привърженичка на реформираната църква и първата жена, която публикува свои преводи и авторски текстове на английски, Катрин се откроява като независима личност със своя собствена воля. Въпреки това тя не е в състояние да потуши жестокия религиозен конфликт в двора и страната, не може да овладее докрай безумния егоцентризъм на краля, не може и да спаси носителите на новите вярвания, когато опасният взор на Хенри се насочва към тях. Традиционалистите в църквата и съперниците й в битката за власт я обвиняват в ерес и държавна измяна. Наказанието е смърт, а под заповедта стои името на самия крал…
