	__Леденият дракон__ е легендарно и страховито създание, което никой човек не е успял да опитоми. Когато прелита в небесата, оставя след себе си опустошена, замръзнала земя.
	Но Адара не се бои. Защото тя е дете на зимата, родено в лют мраз, какъвто не помнят дори Старите.
	Адара не помни кога е видяла ледения дракон за пръв път. Като че ли той присъства в живота й открай време — зървала го е отдалеч, докато си играе в снега, а другите деца бягат от студа. На четири години тя го докосва, а на пет години се качва на широкия му леден гръб.
	Адара е седемгодишна, когато в един летен ден огнени дракони от Севера връхлитат мирния й дом. Тогава само тя, детето на зимата — и леденият дракон, който я обича — могат да спасят нейния свят от пълно унищожение…


	Действието в „Леденият дракон“ се развива в света на поредицата „Песен за огън и лед“, по която е заснет хитовият сериал „Игра на тронове“. Тази пленителна, затрогваща приказка за едно момиченце и неговия дракон е пищно илюстрирана от прочутия художник Луис Ройо.


	Джордж Р. Р. Мартин, носител на шест награди „Хюго“ и две „Небюла“, е автор на най-бурно приветстваната и очаквана фентъзи серия през последните години — „Песен за огън и лед“. Живее в Санта Фе, Ню Мексико.


	Луис Ройо е изтъкнат испански художник, известен с пищните си фентъзи илюстрации. Илюстрирал е повече от трийсет книги. Изкуството на Ройо е представяно в „Спектрум 3“ и показвано на изложби в Барселона, Мадрид, Милано, Ню Йорк, Сиатъл и Санкт Петербург.
