	Преследването, залавянето и признанията на Андрей Чикатило, най-ужасяващия сериен убиец в историята на човечеството.

	В тази книга известният американски писател Ричард Лури рисува смразяващия портрет на един психопат-канибал, а така също разказва и историята на главния инспектор Иса Костоев, посветил цялото си същество на залавянето на най-големия сериен убиец на нашия век.
	На 15 октомври 1992 година Андрей Чикатило е осъден на смърт за убийството на 52 деца и жени. В продължение на 12 години Русия, Украйна и Узбекистан са живели в ужас от неизвестния убиец, осакатявал сексуално и канибализирал жертвите си. Но най-шокиращ в тази кървава вакханалия е фактът, че убиецът е бил заловен още след първото убийство, когато срещу него е имало убедителни улики, но е пуснат на свобода, а на негово място е бил екзекутиран невинен човек. Чикатило е заловен повторно през 1984 година и отново е освободен поради сгрешена кръвна проба, а Ростовската милиция години наред изтръгва „признания“ от няколко умствено изостанали младежи. Самата съветска система помага на този убиец, пред когото лондонският Джак Изкормвача с неговите пет убити проститутки изглежда като неопитен дилетант.
	Преследването на „дявола“ прераства в най-голямата полицейска хайка в историята — до залавянето на Чикатило през 1990 година по случая са работили непрекъснато 55 следователи и специалисти, в резултат на което като страничен ефект са били разкрити хиляди други убийства и престъпления.
