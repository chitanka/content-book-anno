	Лиляна Михайлова е автор с голямо творчество — близо двайсет книги. Освен това по нейни сценарии са правени редица филми. Нейният исторически роман „Грехът на Малтица“ е най-добрият ни роман за Освобождението. Вътре няма безчинстващи орди, няма дипломатически совалки, няма казашки разезди, няма дори кървища, освен една отрязана глава накрая. И тъкмо по това личи голямото майсторство на писателката. Тя намира собствен ъгъл към известните на всички ни събития, успява да събере в безжалостен фокус духа на онова време и да му придаде човешки измерения, разбираеми далеч извън рамките на строгия исторически контекст. Защото нейната проза успява да превърне историческите понятия в морални категории.
	Някой би нарекъл „Грехът на Малтица“ камерна историческа драма. Друг би го определил като семеен тип роман, затворен в колбата на конкретна разломна епоха. Всъщност романът може да се нарече „много добра литература“.
