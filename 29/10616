	След феноменалния успех на романа „Парижката съпруга“ Пола Маклейн възкресява историята на една забележителна личност от същия период, възхитила Ърнест Хемингуей. Тя е Берил Маркам, англичанка, израснала в колониална Кения, бунтарка с авантюристичен дух, първата авиаторка, прекосила сама Атлантическия океан от изток на запад.


	__Бестселър на „Ню Йорк Таймс“__


	Британска Източна Африка, 20-те години на ХХ в.
	Затворената общност на белите заселници в земите на днешна Кения е също толкова бохемска и сексуално разкрепостена като парижкото „изгубено поколение“ по онова време. Нравите са се променили, ала не и представата за подчинената роля на жената. Но свободолюбивата Берил, която е обучена от племето кипсиги да ловува в саваната и е попадала в лапите на лъв, не може да се примири с живота си на фермерска съпруга. Тя мечтае да тренира състезателни коне, да се посвети на една мъжка професия и да бъде независима. Берил скандализира не само местната бяла общност, но и британския двор заради връзката си със сина на крал Джордж V. Има три брака и много романтични увлечения, но голямата й страст са ездата и летенето. А Африка си остава любовта на живота й.
