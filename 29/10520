	Един топъл летен ден в офиса на Филип Марлоу се появява красива и заможна блондинка с черни очи на име Клеър Кавендиш. Клеър моли Марлоу да намери бившия й любовник Нико Питърсън, който е изчезнал безследно, като настоява детективът да бъде изключително дискретен, за да не я злепостави пред съпруга й.
	На пръв поглед случаят изглежда съвсем тривиален — Питърсън е решил да прекрати връзката си с красивата блондинка и е напуснал живота й, за да избегне мъчителната раздяла. Но в професията на Марло нещата рядко са такива, каквито изглеждат и не след дълго той се оказва въвлечен в тайния и опасен свят на най-богатите, влиятелни и безскрупулни семейства в Калифорния.


	Зад псевдонима Бенджамин Блак се крие ирландският журналист, сценарист и писател Джон Банвил (р. 1945 г.), обявен от критиците за наследник на Пруст и Набоков, както и за един от най-големите стилисти в съвременната английска литература. Познат на българските читатели с романите си „Доктор Коперник“, „Мефисто“, „Морето“, „Думата на обвиняемия“ и „Недосегаемият“, Банвил двукратно попада в краткия списък на номинираните за наградата „Уитбред“ и е носител на редица престижни литературни призове, сред които „Гардиан“ за художествена проза, „Букър“, „Франц Кафка“, наградата на ирландския ПЕН клуб, Австрийската държавна награда за литература и др.
