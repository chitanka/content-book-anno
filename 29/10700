	Шведската писателка Камила Лекберг (р. 1974), наложила се в скандинавския криминален жанр — редом с Хенинг Манкел и Стив Ларшон — с модерното си писане и майсторски изградената интрига, е автор на 8 романа. През 2008 г. Лекберг получава Голямата национална награда за криминална литература, а през 2010-а заема в класацията на френското списание „Ливр Ебдо“ и британското „Букселър“ 6 място в Европа сред най-продаваните автори на художествена литература. Книгите й са преведени на всички европейски езици и достигат милиони тиражи.

	В „Прокоба“ скандинавската кримикралица заплита поредната си майсторска интрига от поредицата за Патрик Хедстрьом и Ерика Фалк. След сравнително спокойна зима полицаите от управлението в Танумсхеде са затрупани с работа. Пътна злополука във Фелбака събужда съмненията на Патрик, защото в кръвта на загиналата зад волана е открито голямо количество алкохол, а близките й твърдят, че не близва спиртни напитки. Патрик се нагърбва с разследването и открива и други подобни случаи, зловещо напомнящи стила на сериен убиец. Същевременно в Танумсхеде започват снимки на риалити предаване, една от участничките в което е намерена зверски убита. Кой и защо е посегнал на младата жена? Патрик се изправя пред най-голямото предизвикателство в живота си. Принуден е да балансира между две паралелни разследвания, а сватбата му с Ерика чука на вратата. И сякаш всичко това не стига, сестрата на Ерика, Ана, е изпаднала в тежка апатия и Ерика е принудена да се грижи сама за три деца…
