	Добре познатата ни Мейв Бинчи ни поднася още няколко човешки истории от широката панорама на живота в Ирландия — страна, оглавяваща световните класации за просперитет.
	Героите й са свързани пряко или косвено с Росмор — само допреди едно поколение затънтено провинциално градче, известно най-вече с разположения в съседната глогова гора извор на Света Ана. Към светицата — майка на Дева Мария — открай време са се обръщали и продължават да се обръщат с молба за здраве, за съпруг и бебе, за успех на изпит или сполучлива сделка. И много често тя е „чувала“ тези просби.
	Ала прогресът поставя своите изисквания: за да се облекчи тежкият трафик, се налага да бъде построено околовръстно шосе и трасето, минавайки през гората, ще погуби извора. Възниква дилема: изворът или шосето. И както във всеки житейски конфликт се преплитат тъжни и смешни случки, сблъскват се интереси, проявяват се светлите и тъмните страни на характерите. Занимателно и реалистично, Мейв Бинчи ни предлага един от моделите за помиряване между традициите и прогреса.
