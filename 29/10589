	Интелигентен и проникновен роман, който ни потапя дълбоко в непонятното.

	В един миг милиони хора по света изчезват. Бебета се изпаряват от количките си пред очите на майките си, мъже и жени потъват вдън земя на връщане от работа, цели семейства се стопяват във въздуха, докато вечерят заедно на масата. Никой от тях не се завръща.
	Възнесението ли е това, или апокалипсисът на скептиците?
	Трагедията е необяснима. Изправени пред загадка, която не могат да разрешат, и загуба, която не е по силите им да превъзмогнат, останалите започват да губят себе си.
	Три години по-късно жителите на някога китното предградие Мейпълтън все още са травматизирани от случилото се. Вярващите са в криза, отчаяни, че не са били допуснати в небесните селения, и безрезултатно се опитват да разплетат мистерията. А от скръбта, отчаянието и объркването се раждат фанатици и секти като „Грешните отломки“ — облечени в бяло странници, които постоянно пушат и мълчаливо наблюдават останалите, като нямо напомняне, че катастрофата се е случила и никога не бива да бъде забравяна.

	През очите на едно семейство Том Перота изследва пораженията, нанесени от неразгадаемата мистерия. „Останалите“ е роман за катастрофалната загуба, разклатената вяра и потребността от търсенето на смисъл в един свят, потънал в бездната на непонятното.

	Бестселър на „Ню Йорк Таймс“ за 2011 г.
	Отличен от „Вашингтон Поуст“ като един от романите на 2011 г.
	Една от десетте най-добри книги за 2011 г. според „Ю Ес Ей Тудей“.
	Една от десетте най-добри книги за 2011 г. на Националното радио на САЩ.
	Един от най-добрите романи за 2011 г. според „О, списанието на Опра“.
