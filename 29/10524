	Той е начело на най-могъщата престъпна организация на света, обединила трите италиански мафии, японската Якудза, китайските Триади, френските гангстери в Марсилия, алжирците, израелците, гърците, ирландците и британците. Наричат го Вълка заради коварния начин, по който приклещва жертвите си. Страхуват се от него заради безпощадността му и го уважават заради предпазливостта, с която действа.

	Казвам се Винсънт Марели и твоят живот ми принадлежи.
	Знам, че никога не си ме виждал и че ако имаш късмет, никога няма да ме видиш. Твърде е вероятно и да не си чувал за мен, но аз владея част от теб. От всичко, което правиш. Не ме интересува къде живееш или с какво се занимаваш. Но винаги една част, процент от твоите пари, попада в джобовете на хората, които аз ръководя. Ние сме навсякъде, докосваме се до всичко и всички и винаги обръщаме всичко в печалба.
	И никога няма да разбереш как го правим.
	Това е нашата тайна.
	Ще си кажеш, че съм неуязвим, щом притежавам толкова голяма власт. Но ще сбъркаш. Допуснах непростима грешка, заради която най-скъпите ми същества загинаха, погубени от терористи.
	Беше моя грешка.
	Но и на терористите. Няма да заловя всички, обаче ще им отмъстя или ще загина.
	Те ще научат името ми.
	Ще усетят гнева ми.
	Ще се страхуват от ВЪЛКА.