	Джинкс д’Явол отново се прибира вкъщи със забележка от училище. Той не е като другите деца, въпреки че влага всички усилия в това да се справя, да бъде нормален. Колкото и да се старае да бъде лош, Джинкс внимава в час, слуша учителите и дори е добър по математика — малко проблемно, когато си най-малкият син на Луцифер. Да не те бива в злините, когато името ти е Д’Явол, е меко казано лоша новина.
	Отчаян от поредния си провал, Джинкс бяга от Пандемониум — оградения със стена град на насилие и адски мъки, който нарича свой дом. Но тогава попада по следите на заговор, който може да накара целия Ад да се смръзне. С помощта на малкото момиче Томи, попаднала в пъкъла по погрешка, двамата трябва да преодолеят купища неприятности, да избегнат стадо свирепи коне, да намерят пътя в библиотека-лабиринт със скрити капани и да прекосят море от плаващи пясъци, гладни за плът, преди да стигнат до границата между Рая и Ада…
	Ще успеят ли да спасят селението или балансът между двата свята ще бъде непоправимо счупен?
