	В Ню Йорк върлува сериен убиец, който отвлича, измъчва и ликвидира престъпници, които не са били осъдени за деянията си. Броят на жертвите расте, полицията е в пълно неведение, а жителите на града негласно подкрепят ужасяващите методи за саморазправа.
	Детективи Зак Джордан и Кайли Макдоналд са назначени да поемат случая след поредната жертва. Евелин Паркър-Стийл е от богато семейство с връзки в политиката и член на предизборния екип на основен претендент за кметския стол на Ню Йорк. Когато трупът й е открит на въртележката в Сентръл Парк, веднага става ясно, че тя е застигната от възмездието на серийния убиец. По-късно в интернет пространството е пуснат клип със самопризнанията на Евелин за непредумишлено убийство. Зак и Кайли трябва да действат експедитивно и нямат право на грешен ход, защото управниците на Ню Йорк следят внимателно всяко тяхно действие.
