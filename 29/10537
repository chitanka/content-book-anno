	_Обладаване_ е изключителна творба, която разказва истински богата и динамична история. Тя с лекота прескача между средата на XIX и края на XX век, между прозата и поезията; дълбае в недрата на приказното и митологичното, възражда любовната история с всичките й варианти и обрати, сблъсква ярки, наглед несъвместими герои и майсторски изплита неочаквани сюжетни нишки. Книга, която е едновременно романтична и иронична, интелектуална и детективски забавна — и то по завладяващ начин.
	Всичко започва, когато младият и потиснат учен Роланд Мичъл открива в Британската библиотека неизвестни писма на великия викториански поет Рандолф Хенри Аш…


	Антония Сюзън Байът е една от най-известните британски писателки, ценена заради начина, по който смесва реалистичното и фантастичното. Автор е на романи, най-често с исторически сюжет, на разкази, приказки и стихове. Критиците сочат за нейни литературни учители Айрис Мърдок, Хенри Джеймс и Емили Дикинсън. А. С. Байът е отличена с ред награди, включително „Букър“ — най-престижната литературна награда в англоезичния свят, за романа „Обладаване“ (1990). Носител е на Ордена на Британската империя.
