	В градчето Уайнет, Тексас, се подготвя грандиозна сватба — събитието на века. Обичаният от всички кмет и най-виден гражданин Тед Бодин, самият господин Неустоим, се жени за Луси Джорик, дъщеря на първата жена президент на Обединените щати. Съвършената двойка, нали?
	Мег Коранда не мисли така. Ни най-малко…
	Родена и отраснала в разкош, в семейството на холивудски знаменитости, Мег е леконравна и безгрижна. Според нея най-добрата й приятелка се преструва и крие съмненията, които изпитва относно предстоящия си брак. Луси и Тед може и да изглеждат като идеалната двойка, ала Мег подозира, че те не си подхождат. Макар тя да знае, че да провали сватбата на най-добрата си приятелка е правилната постъпка, като че ли никой друг не е съгласен с нея, защото, когато Луси зарязва младоженеца пред олтара, всички обвиняват Мег и тя се превръща в най-мразената жена в града… Град, в който се оказва хваната като в капан — с развалена кола, с празно портмоне и един страшно ядосан бивш младоженец. И когато се опитва да се измъкне от Уайнет, без да плати хотелската си сметка (ще изпрати парите по-късно!), я очаква неприятна изненада — принудена е да отработи дълга си. А и Тед няма никакво намерение да улесни бягството й…
