#	Война и измяна; тъмна магия и древни богове
	Зимата е жестока. Гражданска война застрашава Куралд Галайн, защото армията на Урусандер е започнала похода си към град Карканас. Предвожда я безскрупулният Хун Раал, намерението й е да отхвърли консорта на Майка Тъма Драконъс и да постави на трона самия Урусандер, редом до Живата Богиня. Онези, които трябва да се противопоставят на бунтовниците, са разпръснати и отслабени — останали без водач.
	Далече на запад набира сили невероятна армия. Тя търси враг без форма, в място, което никой не може да намери. Но все пак призивът на Гуглата е чут и отдавна запустелият град Омтоуз Феллак сега е приютил сбирщина нови пришълци.
	__Такива събития предричат хаос и вече кърви магия в това владение. Несдържана, тайнствена и дива, тя потича отприщена, а по мириса й се сбират нови и древни сили, търсещи места на болка и страдание. В свят, загниващ от магия, може ли все още да съществува чест?__
C>
	„Трилогия за Карканас“: Гениално… надвишава всички очаквания, които биха могли да имат читателите на „Малазанска книга на мъртвите“… Мисля, че всички се чудехме как изобщо Ериксън би могъл да продължи може би най-добрата фентъзи поредица на всички времена. „Трилогия за Карканас“ ще разпръсне всякакви съмнения (ако изобщо е имало такива), че Стивън Ериксън е най-добрият писател в жанра.
@	СФ Сайт
C$
