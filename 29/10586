	Роман за човешкото любопитство към непознатото и необяснимото; за реакцията на един младеж на „нещото“, появило се няколко години, преди баща му да загине при нелеп инцидент. „Нещото“ е буик „Роудмастър“ и около него витае мистерия.

	Западна Пенсилвания, 1979. Непознат мъж изоставя буика на бензиностанция и безследно изчезва. Пътните полицаи закарват на буксир „осиротялата“ кола в склад Б в местното управление, а когато започват да я разглеждат… зяпват от изненада.
	Двигател има, само че нищо не му е наред.
	Буикът е бутафорен, но… как тогава е стигнал до бензиностанцията?
	През двайсетината години, последвали този ден, всеки, влязъл в склад Б., усеща надигането на страховита вълна, интуитивно долавя невидимото присъствие на нещо отвратително и ужасяващо.
	Всъщност ужасите не остават само въображаеми. Накрая са съвсем реални.
	От време на време в склада проблясват ослепителни мълнии, чува се зловещо бучене, температурата рязко спада, земята се разтриса… Всички си дават сметка, че буикът е много, много опасен, но упорито пазят в тайна съществуването му.
	През есента на 2001 осемнайсетгодишният Нед, син на загиналия полицай Уилкокс, започва да идва в участъка, готов да се захване дори с най-неблагодарната работа. Скоро той става член на семейството на хората със сиви униформи. И те го посвещават в тайната… която скоро ще оживее в склад Б.
