	_Една история за Агент 007_
	Той не обича да спазва правилата, не обича да седи зад бюро, не обича да работи в екип. Той опитва да е писател, но всъщност е агент на британските тайни служби. Неговият брилянтен ум спасява Съюзниците от катастрофа в последните години на Втората световна война. Опасностите са негово ежедневие, смъртта е по петите му, но той е твърде лош, за да умре. Защото той е истинският Джеймс Бонд. Името му е Флеминг. Иън Флеминг.
	„Твърде лош, за да умре“ разказва за раждането на знаменития Агент 007. Американската писателка и бивш анализатор от ЦРУ Франсин Матюс преплита факти и фантазия, за да предложи на читателите една история, която е толкова въздействаща, че няма значение дали се е случила наистина. Главен герой в нея е писателят Иън Флеминг — гениален конспиратор, който наистина е помогнал много на британското разузнаване в битката с нацистите.
	В книгата Флеминг, с помощта на математика Алън Тюринг и на няколко красиви и фатални жени, досущ като от филм за Джеймс Бонд, открива заговор за убийството на Чърчил, Рузвелт и Сталин на конференцията в Техеран през 1943 г. Флеминг трябва да се надбягва с времето и да премери сили с най-опасния нацистки шпионин, за да не загубят Съюзниците войната. И докато използва въображението си, за да надхитри врага, той ражда и своя най-популярен герой — Агент 007.
	Франсин Матюс се опитва да остане възможно най-близо до историческите факти и описва подробно подготовката за конференцията в Техеран, както и политическата ситуация — интригите между Чърчил, Рузвелт, Сталин и китайския лидер Чан Кайшъ. Участват и реални исторически фигури от лагера на нацистите. Такъв е Ото Скорцени — опасен германски шпионин, срещу когото Иън Флеминг действително се е борил през Втората световна война.
