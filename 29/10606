	Една нощ в Италия…
	… защото италианският е езикът на любовта, нали?
	Дали наистина италианският е езикът на любовта? Далече от слънчева Италия, в студения и дъждовен Шефилд, в новия курс по италиански се надяват да разберат това.
	__La Professoressa — учителката__
	Софи живее щастливо в Соренто. Когато получава лоши новини, тя се връща в единственото място, което от години отбягва — родния си дом в Шефилд. Там трябва да се справи с редица предизвикателства… и с внезапната поява на старата си любов. За да изкара някакви пари, Софи се съгласява да води курс по италиански.
	__La Giornalista — журналистката__
	Ако Анна трябва да напише статия за собствения си живот, тя ще бъде озаглавена: „Скучна журналистка има скучно гадже“. Единствената мистерия в живота й е баща й, за когото не знае нищо. Докато един ден случайно се натъква на следа, че той е италианец. Анна започва да готви италианска храна, записва се на вечерен курс по италиански и дори обмисля да замине за Италия и да открие баща си…
	__La Sposata — омъжената__
	Катрин остава сама — децата й отиват в университет, а мъжът и я зарязва заради друга жена. Банковата й сметка е празна, няма професионален опит, няма представа какво й готви бъдещето. Тя се записва на италиански в опит да събере парчетата от живота си и да намери ново начало за себе си.
	С напредването на курса между Софи, Катрин и Анна се заражда силно приятелство, което им помага да преоткрият радостта от живота, да повярват в себе си и да намерят куража да следват мечтите си. Три различни жени и едно нещо, което ги събира — страстта им към езика, храната и атмосферата на Италия.
	Освен италианския те научават, че животът и любовта могат да те изненадат, когато най-малко очакваш.
	Забавна, искрена и мъдра книга.
