	__В бъдещето няма смърт, но няма и нов живот…__

	Добре дошли в бъдещето. Безсмъртието е реалност, а само в Европа живеят 120 милиарда души. Целият континент е покрит с огромни кули, извисяващи се на километър-два над повърхността, солидни и вечни. Деца няма, но всички са млади, красиви и здрави. Законът е безмилостен — ако двама души искат дете, то единият от тях трябва доброволно да се откаже от безсмъртието си. Очаквано, мнозина се опитват да измамят системата и да отгледат децата си скришом. Но в бъдещето тайни няма — всички нарушители попадат на мушката на военизираните Безсмъртни: скрити зад маски щурмоваци, които насила инжектират серума, причиняващ ускорена старост и смърт.
	Ян е Безсмъртен. Убеден е, че той и другарите му са последната преграда пред хаоса, който безотговорните хора, отдаващи се на животинските си инстинкти, внасят в подредения и суров, но справедлив свят. Отгледан е в интернат, преживял е ада в него. Сега има за задача да залови опасен терорист. Ако успее, ще се доближи до върховете на кулите, където живеят богатите и щастливите… но го очаква огромна изненада. От Безсмъртен Ян ще трябва да стане отново човек.

	__От автора на „Метро 2033“, „Метро 2034“ и „Здрач“!__

	„Бъдеще“ е мащабна антиутопия с нов поглед към класически дилеми от гръцките митове, Библията, „1984“ на Джордж Оруел и „Прекрасният нов свят“ на Олдъс Хъксли.
