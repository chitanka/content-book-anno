	Новият роман на Даниел Стийл е затрогваща и вдъхновяваща история за майка и дъщеря, които се справят с изпитания и превъзмогват трагедии.
	Този незабравим роман, в който героите осъзнават истината за себе си, пулсира от чувства и честност. „Идеален живот“ ни показва какво става с нас, когато фасадите рухнат и вече не можем да бягаме от истината. Старите идеи се провалят, всичко се променя и внезапно започва нов живот.


	Блейз Макарти прелива от интелект, неуморна енергия и изисканост. Тя е икона в света на телевизионните новини; задава сериозни въпроси и навлиза в актуалните проблеми и политиката със смелост и проникновение. Макар че е самотна майка, тя се справя идеално с чудесната си кариера — и в ефир, и когато интервюира прочути личности. Отстрани изглежда, че на Блейз не й липсва нищо. Но в личния й живот извън телевизията има друга, неразказана история, която тя държи в тайна от години.
	Дъщеря й, тийнейджърката Салима, е ослепяла от диабет на седемгодишна възраст и живее в пансион под постоянно медицинско наблюдение. Когато училището на Салима е затворено след трагедия, тя се връща в апартамента на майка си в Ню Йорк и внезапно двете са изправени пред невиждани изпитания. Блейз не се чувства готова да се справи с тях. Новият възпитател, осигурен от училището — Саймън Уорд — решава едни проблеми, но създава други. Той е хубав и самоуверен трийсет и две годишен мъж с категорични мнения по всички въпроси. Саймън отваря нови врати пред майката и дъщерята, като отказва да приеме физическите ограничения на Салима. Той преобръща техния свят и тримата стават приятели.
	Но историята се заплита и Блейз вече не успява да поддържа разделението между двата си свята. В телевизията постъпва красива млада новинарка и не е тайна, че я подготвят да заеме мястото на Блейз. Внезапно кариерата й е застрашена, а добре подреденият й живот излиза извън контрол. Животът й вече не е идеален, а реален…
