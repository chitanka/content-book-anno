	Влиятелният адвокат Марк Джонсън няма никакво намерение да се грижи за племенницата си Ким, но накрая отстъпва пред молбите на сестра си и приема доведената й дъщеря временно в дома си, без да подозира какви изненади му предстоят.
	Ким също не е очарована от решението, защото изобщо не познава вуйчо си. От друга страна обаче вече е на двайсет и две години, а за първи път й предлагат да има истински дом и семейство. Изкушението е твърде голямо…


	— КАКВО? Да не искаш да кажеш, че тя ще дойде тази вечер? Без теб?! — Марк се отпусна на стола до телефона.
	— Нали не възразяваш? — подхвърли мило сестра му. Що за въпрос, когато момичето бе вече в самолета? — Марк, погрижи се Ким да си намери добра работа! — продължи любезно Мириам.
	— Не трябва ли да я запиша в училище?
	— Какво училище! Тя е завършила.
	Господи, изстена вътрешно Марк. Очаквал бе доведената му племенница да е на не повече от тринайсет-четиринайсет години… А Ким вероятно бе на осемнайсет или на деветнайсет. На тази възраст момичетата имат други проблеми…
