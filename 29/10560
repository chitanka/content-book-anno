	И в този роман на Дафни дю Морие, ненадмината майсторка на психотрилъра, вдъхновила Алфред Хичкок да заснеме три от най-великите си филми, ще откриете всички съставки на добрата готическа проза: тайнственост, увлекателна криминална фабула, отлично пресъздадена атмосфера в духа на английската литература, непредсказуем финал. Сюжетът с неговите неочаквани обрати наподобява шлифован диамант — достатъчно е да го погледнеш под различен ъгъл, за да откриеш нови и нови пластове.
	Този път — за разлика от „Ребека“ — повествованието се води от името на мъж, младия Филип Ашли, който съвсем невръстен изгубва родителите си и е отгледан от заможния си братовчед. Всичко в огромното им имение край морето в мистичния Корнуол тече гладко, дори скучно, докато не се появява Рейчъл. Красива. Загадъчна със смуглата си италианска хубост. Неустоима. Носеща смърт и любов. Дафни дю Морие оставя героите да решат каква е тя, невинна жертва на обстоятелствата или коварна пресметлива злодейка, Далила или Мадона. Разберете и вие…
